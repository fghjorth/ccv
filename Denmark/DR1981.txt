LAD os løse Danmarks økonomiske problemer – frem for at diskutere, hvem der skal være 
statminister
Sæt hjulene i Sving.. Retsforbundets jordreform og offentlige besparelser vil skabe grundlag for en 
lettelse af indkomstbeskatningen til fremme af arbejdslyst og initiativ.
Jordreformen vil tvinge kapital fra passiv anbringelse til aktiv investering i arbejdspladser og sænke 
renten til gavn for det betrængte landbrug, industri og byggeri.
Spark til byggeriet - Byggeriet skal i gang igen! Hvordan?
Ved at kommunen lejer deres jord ud, ved at byggemomsen fjernes, ved at renten, når den passive 
kapital er blevet aktiv, bliver lav. Retsforbundet har den effektive løsning.
Giv landmanden håb - Landmanden ønsker arbejdsudbytte, mens han lever, ikke kapital, når han er 
død. Derfor har mange landmænd indset, at det er brugsretten og arveretten, der er afgørende, mere 
end retten til kapitalgevinsten. Og det er jo netop, hvad Retsforbundet vil med sin jordreform: Man 
får udbytte, man får brugsret.
 Et energi-pift...
Det er, hvad økonomien mangler. Men netop vore energiinvesteringer kan give den et tiltrængt pift: 
Naturgasanlæg isoleringsarbejder, byfornyelser alternative energikilder alt det giver arbejde til 
mange hænder.
Både uddannelse og arbejde...
Ungdommen sættes under den nuværende politik i en situation, hvor den hverken kan få uddannelse 
eller arbejde Retsforbundet vil sikre, at alle unge kan få den uddannelse, den enkelte har evner til og 
interesse for
 Ved fjernelse af adgangsbegrænsning og indførelse af lavtforrentede statslån, som er rente- og 
afdragsfrie i uddannelsestiden sikres lige adgang og lige muligheder. 
Bort med EF-Lænkerne...
Retsforbundet vil konsekvent modsætte sig EF's sammenlægnings- og ensretningspolitik, der sigter 
mod en europæisk union.
Vi ønsker, at Danmark skal være åben over for hele verden, men samtidig fastholde det naturlige 
nordiske tilhørsforhold.
 HVOR STÅR RETSFORBUNDET?
Danmark præges i disse år af politisk forvirring, utilfredshed og rådvildhed. Dette skyldes for en 
stor del, at der er voksende uenighed om, hvordan mennesket dybest set er, og dermed også om, 
hvordan man bør indrette samfundet. At mange partier derudover har en masse særinteresser at 
varetage, gør kun det hele værre.
Denne pjece har til formål at forklare Retsforbundets placering i mylderet af partier og anskuelser.
Retsforbundets politik udspringer af den livsholdning, at mennesker er frie og selvstændige skabt til 
alene eller i samarbejde med andre at klare sig selv skabt til at vælge sin egen form for tilværelse 
skabt til fri kulturel og materiel udfoldelse - men også skabt med både godhed og ondskab boende i 
sig.
En sådan livsanskuelse indebærer, at man må kæmpe for et samfund, hvor mennesker kan leve 
sammen i frihed og selvstændighed, et samfund uden umyndiggørende og snærende formynderi, 
men samtidig et samfund, hvor man umuliggør eller bekæmper forhold, som giver nogle mennesker 
mulighed for at udnytte og dermed skade andre.
Ser vi på dagens samfund, præges det af de stik modsatte tendenser: Flere og flere modtager støtte i 
den ene eller anden form, fordi de ikke kan klare sig selv l takt hermed indskrænkes den enkeltes 
frihed til et minimum, fordi samfundet naturligvis må have kontrol med det, der gives penge til. 
Samtidig ser vi, at snyderi, udnyttelse af særfordele, korruption og udbytning af "den lille mand" 
trives alt for godt.
Årsagen er efter Retsforbundets opfattelse den grundlæggende uretfærdighed, at privatpersoner eller 
- selskaber kan tilegne sig og frit råde over grundlaget for al eksistens, nemlig jord og råstoffer. Det 
er en uretfærdighed, fordi værdien af jord og råstoffer ikke skyldes enkeltes arbejdsindsats, men et 
helt samfunds - det er umoralsk, fordi alle mennesker og ikke kun en lille udvalgt skare har lige ret 
til at være på jorden og til at få del i dens rigdomme - og det er ødelæggende for samfundets 
økonomi, fordi jord kun findes i begrænset mængde og derfor i takt med samfundets udvikling 
stiger voldsomt i pris. Jordspekulation får priserne til at galoppere endnu hurtigere - lånebehovet og 
dermed renten tvinges i vejret - inflationen er en uundgåelig følgesvend - staten må træde hjælpende 
til flere og flere steder - vi må derfor betale højere og højere skatter - og alt imens sidder færre og 
færre mennesker med større og større formuer. En af årsagerne til monopoldannelser ligger gemt 
her. En af årsagerne til de tilbagevendende industrielle kriser ligger gemt her.
Det er i disse spørgsmål, at Retsforbundet kan være enig med socialisterne, thi også de ønsker den 
private ejendomsret til de Samfundsskabte jordværdier afskaffet og erstattet af en jordreform, som 
lader hele samfundet få gavn af disse værdier (ja selv socialdemokratiet og de radikale har noget 
sådant på partiprogrammerne - men det er tilsyneladende ikke noget de bekymrer sig om) ! 
Får man bugt med de her nævnte "samfundssygdomme" gennem f.eks. Retsforbundets 
jordreformforslag - og får man yderligere gennem en forbedret antimonopollovgivning bekæmpet 
storkoncerners magtmisbrug, så er man godt på vej til at få skabt de lige vilkår som er en 
forudsætning for at mennesker i frihed og uden indblanding, formynderi eller socialhjælp kan skabe 
deres egen tilværelse.
Hvis grundlaget er i orden, vil alle være bedst tjent med fri handel frit erhvervsliv frie løn- og 
prisdannelser, fri økonomi, kort sagt: personlig frihed! For socialisterne er disse ting 
vederstyggelige. Socialisterne vil ikke frihed - de vil: lighed. Det er her vore menneskesyn er 
forskellige - det er her, Retsstatens og Socialismens veje skilles
Dette er forklaringen på, at Retsforbundet i Folketinget snart kan stemme sammen med de tre 
venstrefløjspartier, snart med Fremskridtspartiet Når folk ofte undres over dette, skyldes det 
manglende kendskab til Retsforbundets helhedssyn, der, som det fremgår af ovenstående, er 
socialliberal social - fordi vi vil give mennesker lige muligheder i samfundet, liberal - fordi vi ikke 
vil blande os i hvad mennesker bruger disse muligheder til (med mindre naturligvis man skader sine 
medmennesker).
Tænk engang på hvor overbevisende Socialdemokratiet har forladt sit sociale islæt og hvor 
overbevisende Venstre har forladt sit liberale. De er udsprunget af hver deres livsanskuelse, men har 
i fællesskab eller skiftevis gjort Danmark til en Formynderstat, der både er asocial og ufri. Ikke 
underligt, at mange mennesker søger til de 3 socialistpartier eller til Fremskridtspartiet. Her skal 
man bare gøre sig klart, at både det yderste venstre og det yderste højre bekender sig til den 
opfattelse, at mennesker ikke kan ordne deres egen tilværelse: "De røde" vil have samfundet til at 
klare ærterne for os, "de sorte" klynger sig til håbet om "den stærke mand". Begge ideologier ender 
i tvang og umyndiggørelse - og det vil igen medføre vold og oprør.
Retsforbundets holdning er denne:
Vi har en grundlæggende, liberal livsopfattelse, men vi tager afstand fra meget af den politik, de 
såkaldte liberale partier nu fører. Vi tager afstand fra socialisternes livsopfattelse, men vi 
sympatiserer med deres forsøg på at umuliggøre nogles udbytning af andre. Vi tager afstand fra det 
yderste højres opfattelse af ”den stærkes rets” velsignelser, men sympatiserer med deres forsøg på 
at komme det offentliges formynderi til livs.
Føler du dig i klemme - kære læser - mellem de kapitalstærkes rovtænder og statsmagtens klamme 
favntag, og har du mistet troen på ”de ansvarlige partiers” evner, så var det måske en ide at studere 
Retsforbundet lidt nøjere!!!  Knyt en fast forbindelse til...

