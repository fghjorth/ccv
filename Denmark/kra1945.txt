Appel om Stauning
Det forestående valg skal afgøre, hvilke retningslinier der skal være gældende for de danske 
samfund i de nærmeste år.
Om Danmarks fremtid vil der ingen uenighed være blandt de politiske partier. Som medlem af de 
forenede nationer vil vi af al vor evne deltage i genopbygningen efter krigens ødelæggelser og være 
med til at skabe det bedst mulige samarbejde med de allierede magter både i øst og i vest og vi vil 
knytte båndene til vore nordiske broderlande fastere end nogen sinde før. 
Som deltager i arbejderbevægelsens nordiske og internationale samarbejde vil det 
socialdemokratiske parti yde sit bidrag i det fælles arbejde for at styrke fredens og samarbejdets 
kræfter og slå bom for nye diktaturer og nye krige.
Indadtil venter store problemer på deres løsning.
Målet skal være at sikre alle arbejdsdygtige borgere arbejde ved samfundsnyttig virksomhed. 
Social tryghed må skabes, nød og savn må afskaffes gennem øget produktion og en mere ligelig 
fordeling af samfundets arbejdsudbytte.
Arbejdere tjenestemænd og andre småkårsfolk har i besættelsesårene måttet bære en 
uforholdsmæssig del af tidens økonomiske byrder. Sådan vil det altid være i vanskelige tider så 
længe det kapitalistiske samfundssystem består. Gennem de seneste lønforhøjelser er man nået et 
godt stykke på vej til at genvinde reallønnen. Dette arbejde skal føres til bunds, dels ved håndfast 
gennemførelse af det prisfald, som kan ventes og en retfærdig fordeling af de mange forbrugsvarer, 
som småhjemmene har manglet de sidste år ikke mindst beklædning og husholdningslinned.
Produktion og omsætning må organiseres således, at de økonomiske kræfter kommer til udnyttelse 
gennem bedre lov og orden i samfundsøkonomien og kapitalens udbytning af arbejdere, 
funktionærer og forbrugere umuliggøres. Løn og priser må sættes i et rimeligt forhold til hinanden. 
Monopoler truster og andre større virksomheder af særlig betydning for befolkningens livsvilkår må 
under samfundsmæssig drift eller kontrol.
Socialdemokratiet vil med andre ord til det politiske demokrati føje det økonomiske demokrati. De 
privatkapitalistiske interesser skal trænges i baggrunden. Hensynet til samfundets interesser og til 
arbejderne og forbrugerne må sættes i højsædet. Gevinsten ved en forøgelse af produktionen eller 
ved dens billiggørelse gennem nye opfindelser eller arbejdsmetoder skal ikke tillade enkeltpersoner 
eller aktionærgrupper, men hele befolkningen, på hvis fælles arbejde samfundet må bygges.
Ved at føje sådan social solidaritet til den nationale solidaritet, der bar vort folk gennem 
besættelsens tunge år, vil folkets kræfter, dets livsmod og arbejdslyst yderligere øges, og en 
almindelig højnelse af folkets materielle og åndelige kultur vil blive resultatet.
Vi foregøgler ikke det danske folk, at dette kan nås let og hurtigt. Vi ved, at vort lands muligheder 
er stærkt afhængige af forholdene verden over og af de forsyninger, vi kan få udefra, ikke mindst 
råvarer og brændsel både til industri og landbrug, til håndværk og transport.
Men vilkårene i fremtidens Danmark vil også i allerhøjeste grad afhænge af om vi selv, hver og en, 
viser vilje til at være medbestemmende.
Det er i denne forbindelse en opmuntring at se, at udviklingen ude i verden bekræfter 
socialdemokratiets politik. Demokratiet har sejret i krigen. Folkene har vendt sig mod tvang og 
diktatur. De ønsker at sikre såvel det enkelte menneske som den enkelte nations frihed. Men 
samtidig går udviklingen også i retning at samfundsinteressernes der forøgede indflydelse over de 
privatøkonomiske interesser.
Den strålende valgsejr for det engelske arbejder parti, hvis program og politik er på linje med det 
danske socialdemokratis, viser, at parti er i pagt med tiden. Ved sidste valg fik socialdemokratiet 
næsten 45 pct. af alle stemmer. Vi er altså ikke langt fra flertallet. Det er ganske klart, at den 
hurtigste vej til det mål, som er arbejdernes og småkårsfolk og alt socialt frisind har kæmpet for at 
nå er socialdemokratiets sejr!
Enhver splittelse af kræfterne, enhver svækkelse af socialdemokratiet, kan kun sinke fremmarchen 
og bringe skuffelser og tilbageslag.
Forstå, hvad der står på spil. Lad valget skabe klarhed og samling. Lad stemmerne fra land og by 
falde tæt som aldrig før om.


 
