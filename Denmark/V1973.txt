  
I to år har den danske befolkning været offer for en fejlslagen økonomisk politik. Samtidig er den 
enkeltes frihed og indflydelse blevet indskrænket. Nu er der mulighed for at ændre denne udvikling. 
Det kræver en ny regering og en ny politik. I denne situation lægger Venstre afgørende vægt på 
følgende politiske synspunkter
- Kampen mod prisstigningerne
1.	Statens udgifter i 1974 nedsættes med tre milliarder.
2.	De tre første dyrtidsportioner i 1974 udbetales ikke, men alle lønmodtagere og 
pensionister får en ekstraordinær skattelettelse (pensionister evt. et kontantbeløb), der giver 
dækning for dyrtidsportionernes reelle købekraft.
3.	Hvor konkurrencen ikke er effektiv, bremses prisstigninger gennem pris- og 
monopollovgivningen.
Nedsættelse af de offentlige udgifter
1. I løbet af de næste fire år gennemføres en dybtgående reform af de offentlige udgifter.
2.	Antallet af gratis ydelser begrænses.
3.	Staten holder op med at betale faste procenter af en række store kommunale udgifter. I 
stedet indføres bloktilskud, som de enkelte kommuner selv har ansvaret for at bruge rigtigt.
4.	Kravene til anlæg, drift og personaleansættelser inden for den offentlige sektor 
begrænses.
5.	Uddannelsestiden afkortes inden for en række uddannelser, og der indføres 
adgangsbegrænsning på visse områder.
6.	Stipendier til uddannelsessøgende afløses i videst muligt omfang af lån og 
statsgaranterede lån.
Færre og lavere skatter
1.	Det skal kunne betale sig at tjene flere penge. Derfor skal indkomstskatten fra 1975 
nedsættes i takt med de besparelser, som gennemføres.
2.	Skatter og sociale tilskud samordnes, så man altid på forhånd kan være sikker på, at 
der bliver et rimeligt beløb til overs, når indtægten sættes op.
3. Ejendomsbeskatningen begrænses, og skat på produktionsjord afskaffes.
4.	Regeringens forslag til højere selskabsskatter og nye særskatter på erhvervslivets 
bygninger afvises.
5.	2 pct. -afgiften på salg af fast ejendom ophæves.
6.	Formuer under 450.000 kr. beskattes ikke.
7.	Nettorenteindtægter på op til 3000 kr. gøres skattefri. Til Nettorenteindtægter regnes 
også overskud på egen bolig.
8.	Bolig spareordningen bevares.


En ny boligpolitik
1.	Boligforliget mellem S og SF ophæves straks, så forligets urimelige virkninger for 
parcelhusejere og lejere fjernes.
2.	Den 15. almindelige vurderings resultater viser, at det nuværende system for 
beskatning af boliger ikke kan opretholdes. Det afvikles derfor over en passende periode.
3. Vurderingen bør ske efter ejendommens værdi ved kontant handel.
4.	Lejerne i de sociale boligselskaber skal have ret til at overtage deres lejligheder som 
andelslejligheder.
5.	Boligstøtte gives direkte til den enkelte lejer. Al støtte til Byggeriet afvikles.
6.	Boligrestriktionerne afvikles. Lejelovgivningens beskyttelse mod opsigelse bevares.

Bedre vilkår for erhvervene
1. De mindre og mellemstore virksomheder styrkes. Det må forhindres, at de rammes urimeligt af 
kreditbegrænsningen.
2.	Beregning og opkrævning af kildeskat flyttes fra virksomhederne til banker og 
sparekasser.
3.	De medhjælpende ægtefæller skal have ret til at lade sig beskatte af hele den 
indkomst, de tilfører den fælles virksomhed. Dog højst 50 procent af virksomhedens samlede 
indtægt.
4.	Kapitalvindingsskattens uheldige virkninger for erhvervenes investeringer fjernes.
5.	Erstatninger for ekspropriation beskattes ikke.
6.	Afskrivningsmulighederne forbedres ved indførelse af bedre maskinafskrivninger og 
ret til afskrivning på genanskaffelsesværdi.
Det nære samfund
1. Mindre enheder inden for sygehusvæsen, skolevæsen og andre offentlige serviceområder bør 
være et naturligt led i al planlægning.
2. Der gennemføres bedre økonomisk udligning mellem landets rige og fattige kommuner.
3.	De kollektive trafikmuligheder såvel i de store byer som i landdistrikterne forbedres.
4. Beboere i saneringsmodne byområder bør have større indflydelse på udformningen af 
saneringsplaner, og totalsaneringer må i almindelighed undgås.
5.	Landsplanlægningen skal sigte mod en mere ligelig fordeling af befolkning og 
erhvervsliv.
6.	Det kommunale selvstyre styrkes, og der overføres flere beslutninger fra staten ud til 
kommunerne.
7.	Landsbysamfundet skal sikres udviklingsmuligheder.
Børnenes og forældrenes skole
1.	Folkeskolen skal være børnenes og forældrenes skole. Den skal bibringe kundskaber, 
opdrage til medansvar og skabe forståelse for betydningen af vort livsgrundlag
2.	Forældrene skal have stærkere indflydelse på læreransættelser.
3.	Forældrene skal have stærkere indflydelse på undervisningsplaner og valg af 
undervisningsmaterialer.
4.	Mindre skoleenheder skal have eksistensmuligheder, også i de nye byområder.
5.	Folkeskolereformen udskydes.

Radio og TV
1.	Radio og TV har på grund af deres monopolstilling et særligt ansvar for, at der er 
overensstemmelse mellem deres programpolitik og befolkningens ønsker.
2. Den folkevalgte del af Danmarks Radios ledelse må styrkes, så programpolitikken ændres, og 
misbrug af monopolet forhindres.
Det samarbejdende folkestyre
Den 4. december har vælgerne ansvaret for, at Danmark ikke i de kommende år bliver et offer for 
uansvarlige politiske eksperimenter. Der er brug for en ubehagelig, men nødvendig økonomisk 
sanering. Den enkelte skal have større frihed og mere indflydelse på sin egen tilværelse. Åbenbare 
skævheder i samfundets indretning og udvikling skal rettes op. Lovgivningens omfang bør 
begrænses mest muligt. En stemme på Venstre bliver brugt til at fremme en sådan politik. Den vil 
samtidig blive en stemme for et samarbejdende folkestyre i det folketing, der udgår af valget.

