
UDENRIGSPOLITIK OG FORSVAR
På det udenrigspolitiske område oplever vi et tidehverv. Danmark må leve op til sit ansvar som en 
gammel kulturnation. Forenede Nationer mister sin berettigelse som en fredsbevarende 
verdensorganisation, hvis den forvandles til tumleplads for et flertal af diktaturstyrede lande, der 
bruger organisationen som politisk værktøj imod andre medlemslande. Det konservative folkeparti 
vil værne om Israels ret til at eksistere som en selvstændig stat.
Vi må udbygge samarbejdet med de andre EF-lande og en europæisk solidaritet i en urolig verden.
Forsvarsforliget udløber om to år. Et nyt skal aftales af det folketing, der vælges torsdag den 9. 
januar. Det konservative folkeparti vil bruge sin indflydelse til at sikre vort forsvar, så Danmark 
fortsat kan leve op til sine forsvarsmæssige forpligtelser i samarbejde med andre vestlige lande.
BRED SAMARBEJDSREGERING
Enhver danskers hverdag vil blive påvirket af valgets udfald.
Det forløbne år har vist, at problemerne ikke kan løses af en etparti-regering. Forsøgene på at 
gennemføre en politik med skiftende flertal har ført til en usikker ledelse og svækket befolkningens 
tillid til det politiske system.
Der må efter valget skabes sikkerhed for, at der kan lægges en fast kurs, som også kan holdes. Det 
konservative folkeparti ønsker derfor, at en bred samarbejdsregering bliver valgets resultat.
I en urolig og usikker tid, der på mange måder præges af opløsningstendenser, er der brug for et 
stabiliserende, konservativt element i landets politiske ledelse. Der er brug for en stærk konservativ 
indflydelse på eller i den bredere regering, der hør dannes efter valget. Det konservative folkeparti 
har i den forløbne folketingsperiode dokumenteret, at vi har folk, der forstår samarbejdets kunst og 
er i stand til at lede politiske forhandlinger, så de fører til resultater.
På dette grundlag appellerer Det konservative folkeparti til nye og gamle vælgere. Torsdag den 9. 
januar er det Dem, der har afgørelsen. Det er Dem, der bestemmer, hvordan det ny folketing skal se 
ud. Husk, at Deres kryds kan komme til at gælde for fire år, hvor De ikke kan undvære en stærkere 
konservativ indflydelse. Sæt X ved C.
VEDTAGET AF
DET KONSERVATIVE FOLKEPARTIS REPRÆSENTANTSKAB 14/12-74.
VALG 75
DET KONSERVATIVE FOLKEPARTIS VALGUDTALELSE
Valget gælder fire år
Folketingsvalget torsdag den 9. januar gælder for fire år.
Så lang er valgperioden, hvis det lykkes at genskabe stabile politiske tilstande.
Det er en periode, hvor en række betydningsfulde beslutninger skal træffes. 
 KRISEPLAN MED LØNPAUSE OG LAVERE MOMS
Den mest presserende opgave er at gennemføre en indkomstpolitik med en løn- og 
omkostningspause. Der bliver ingen tryghed i jobbet, før den danske konkurrenceevne er 
genoprettet. Dyrtidsreguleringen må suspenderes i 1975, men skal ikke slås i stykker.
Det konservative folkeparti kan tiltræde hovedpunkterne i regeringens kriseplan, som i store træk 
svarer til, hvad vi opfordrede regeringen til at gennemføre allerede i februar og på ny i august, 
september og november. Vi beklager, at regeringen afviste vore forslag og undlod at indlede 
forhandlinger med arbejdsmarkedets parter herom. Det har forsinket en indkomstpolitisk løsning, 
gjort det vanskeligere at skabe det nødvendige samarbejde og medført flere virksomhedslukninger 
og flere arbejdsløse, end hvis vort forslag var fulgt.
Vi foretrækker, at kompensationen for de manglende dyrtidsportioner og de øvrige indgreb, 
avancestop m.v. , gives ved en nedsættelse af momsen, i stedet for at statskassen skal udbetale 
kontante tilskud på 100 kroner om måneden til hundredtusinder af mennesker - stort set de samme, 
der indbetaler pengene i skat.
Vi har, længe inden valget blev udskrevet, foreslået, at momsen sættes ned fra 15 procent til 12 1/2 
procent til gengæld for en suspendering af de fem dyrtidsportioner, der ventes i 1975. Lavere moms 
betyder lavere priser, og det er, hvad samfundet har brug for.
Fem dyrtidsportioner vil efter LO's krav på årsbasis koste virksomhederne ca. 6.000 kroner for hver 
ansat. Heraf går 3.500 kroner til skat, og prisstigninger (som følge af virksomhedernes ekstra 
udgifter til dyrtidsportionerne) vil koste 2.400 kroner. Tilbage er en reel købekraftsudvidelse på 
nogle få hundrede kroner.
Vort forslag om en nedsættelse af momsen vil derimod føre til lavere priser, lavere omkostninger 
for virksomheder (og kommuner), og dermed en betydelig større købekraft end dyrtidsportionerne - 
samtidig med, at virksomhederne undgår den store forøgelse af omkostningerne.
Regeringens forslag om en kontant udbetaling af 100 kroner om måneden har ikke de samme 
gunstige virkninger. Det medfører en merudgift for staten på omkring 2.000 millioner kroner og 
fører ikke til nedsættelse af priser, nedsætter ikke virksomhedernes og kommunernes omkostninger 
ud over de sparede dyrtidsportioner. Endelig kommer vort forslag om momsnedsættelse alle til 
gode, altså også selvstændige erhvervsdrivende, der rammes af avancestop m.v., og pensionister, 
mens regeringens forslag alene tager sigte på de hidtidige modtagere af dyrtidsportioner.
Det konservative folkepartis forslag vil således medføre højere realløn, lavere priser og bedre 
beskæftigelse.
AKTIV ERHVERVSPOLITIK
Helhedsløsningen efter valget skal også omfatte sikring af danske arbejdspladser gennem en aktiv 
erhvervspolitik, der styrker virksomhedernes muligheder for at udvide eller sætte nye produktioner i 
gang: Bedre støtte til eksportinitiativer, afskrivningsregler, støtte til omskoling m.v.
Det bør gøres fordelagtigt at igangsætte privat byggeri i det kommende år, hvor der ellers er fare 
for, at næsten alt parcelhus- og erhvervsbyggeri vil gå i stå. Det konservative folkeparti har - længe 
før valget blev udskrevet - foreslået: Investeringsfradrag for erhvervsbyggeri, en ordning med 
forhåndslån, der kan fjerne usikkerheden om renteniveauet ved byggeriets færdiggørelse, og en 
særlig låneordning, der kan nedbringe renteudgiften i de første år.
En politik til sikring af danske arbejdspladser må ikke blive glemt, når de øjeblikkelige kriseindgreb 
er foretaget. Kun øget dansk produktion og omsætning kan skabe grundlag for større indtjening 
såvel for virksomheder som for ansatte.
SKATTEREFORMEN SKAL FORTSÆTTES
Det konservative folkeparti gjorde en stor indsats for den skattelettelse, der træder i kraft nu fra 
nytår. Uden de konservative forhandleres indsats var skattereformen aldrig blevet vedtaget. Vi 
vedstår vort medansvar for beslutningerne, men beklager, at regeringen opløste Folketinget og 
udskrev valg, før de nødvendige besparelser, der skal give skattelettelsen Økonomisk dækning, var 
vedtaget. Valget skal sikre, at besparelserne bliver gennemført, og at skattereformen bliver fortsat i 
de kommende år. Det skal være mere fordelagtigt at gøre en ekstra indsats. Princippet må være, at 
normalt stillede borgere i højere grad tager ansvaret for deres egen tilværelse. Til gengæld skal de 
kunne beholde mere af det, de tjener gennem eget initiativ og arbejdsindsats. 
STYRINGSREFORM
Den næste vigtige opgave bliver at ændre de skræmmende langtidstendenser, der fremgår af de 
store perspektivplan-redegørelser. Det ny folketing skal træffe de beslutninger, der kan vende 
udviklingen, så vi ikke om få år havner i et samfund, hvor flere og flere bliver afhængige af det 
offentlige og får mindre og mindre ud af at gøre en indsats selv. Det konservative folkepartis forslag 
til en styringsreform - fremlagt i Folketinget før regeringen udskrev valg - skal gennemføres. Det vil 
give bedre styr på de offentlige udgifter, sikre flere arbejdspladser i erhvervslivet og en bedre 
balance mellem stat og borger. Det vil forhindre en gentagelse af 6o'ernes fejldispositioner, der 
koster så dyrt i dag.
PARCELHUSBESKATNING
Det ny folketing skal træffe beslutning om den fremtidige beskatningsform for parcelhuse og 
ejerlejligheder. Boligforligets rammer skal fyldes ud, når det nedsatte ekspertudvalg har afsluttet sit 
arbejde. Det konservative folkeparti fastholder sit synspunkt, at boligen er et dårligt skatteobjekt. Vi 
vil gøre vor indflydelse gældende ud fra den opfattelse, at så mange som muligt skal kunne eje 
deres bolig.
Inden for boligpolitik og skattepolitik må det sikres, at borgerne kan styrke deres tryghed og 
uafhængighed ved at eje. Ejendomsretten skal udøves af den enkelte, ikke af kollektive fonde.
Kapitalvindingsskatten, der især udviklet sig til en konfiskation af ejendom i takt med inflationen, 
må ændres, så normale handler og familieoverdragelser ikke rammes.
FOLKESKOLEN OG UNIVERSITETERNE
Det ny folketing skal træffe beslutning om folkeskolens forhold. Det konservative folkeparti vil 
arbejde for, at kundskabsmeddelelse og tilegnelse af de grundlæggende færdigheder tilbageerobrer 
en central stilling i skolen. Historie og kristendomskundskab skal bevares som almene skolefag. Vi 
vil fastholde de afsluttende prøver, så enhver elev kan forlade skolen med et eksamensbevis.
Der skal skabes ordnede forhold på universiteterne. De tilhører samfundet og ikke de studerende. 
En ny styrelseslov må gennemføres, og en adgangsreform med stopprøver må på et tidligt tidspunkt 
frasortere de studieuegnede. Der må indføres adgangsbegrænsning for at undgå overproduktion af 
akademikere. Studiestøtten må omlægges fra stipendier til lån.
FAMILIE OG HJEM
I en tid, hvor mange unge reagerer mod det materielle livssyn, ønsker Det konservative folkeparti at 
værne om ægteskabet og familien som den bedste ramme om børns og unges opvækst. Vi vil værne 
om vore kulturelle værdier og stå for en socialpolitik, der ikke udarter til fordelingspolitik, men 
hjælper dem, der har hjælp behov, og sikrer mod misbrug.
