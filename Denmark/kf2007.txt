Sundere Danmark – styrket kræftbehandling og aktiv forebyggelse
Børnenes Danmark – forny børnehaver og skoler
Familiernes Danmark – rengøringsfradrag til travle forældre
Vækst-Danmark – max. 50 % i skat
Grønnere Danmark – mere miljøvenlig energi
Tryggere Danmark – uden terror og vold
Moderne Danmark – 50 milliarder til velfærd
Internationale Danmark – vi arbejder for menneskerettigheder i hele verden
Vælgerne satte det borgerlige Danmark på regeringstaburetterne for seks år siden. Lige siden har Det Konservative Folkeparti og Venstre med stor ansvarlighed arbejdet målrettet på at skabe et bedre samfund med bedre velfærd til alle, lavere skat på arbejde og en stram og fair udlændingepolitik.
Det Konservative Folkeparti går til valg på et fortsat regeringssamarbejde med Venstre. Vi har i regeringen, ved folketingsårets start, i fællesskab fremlagt et omfattende katalog over de lovforslag vi vil gennemføre i den kommende folketingssamling samt forslag til en kvalitetsreform af den offentlige sektor. Det Konservative Folkeparti ønsker at få mandat af vælgerne til at fortsætte arbejdet i regeringen med at gennemføre de forslag, vi har fremlagt.
Det Konservative Folkeparti har sikret et fornyet Danmark, og vi har forankret vores land i demokrati og retfærdighed. Aldrig før har så mange haft det så godt i Danmark.
Aldrig før har vi brugt så mange penge på sundhed og velfærd.
Aldrig før har så mange været i arbejde.
Vi har Europas stærkeste økonomi.
Vi har nu skabt et fundament, så vi har råd til et endnu bedre Danmark.
Sundere Danmark – styrket kræftbehandling og aktiv forebyggelse
Konservative ønsker en aktiv forebyggelse, så vi undgår livsstilssygdomme og fedmeepidemier hos vore unge. Samtidig skal livstruende sygdomme som kræft og hjerte-karsygdomme have højeste prioritet på hospitalerne og behandles akut. Vi har indgået en aftale om kræftbehandling med regionerne, og vi holder vi nøje øje med at den bliver overholdt:
* Vi har akut kræftbehandling i verdensklasse som højeste prioritet i de kommende år. 
* Vi vil løbende overvåge regionernes kræftbehandling.
* Vi ønsker at uddanne flere læger og sygeplejersker.
* Kræftbehandling skal samles på større og færre sygehuse, så ekspertisen udnyttes bedre.
* Genoptræning og rehabilitering for patienterne efter et hospitalsopholdet skal styrkes, så de får et bedre liv.
* Landets bedste kapaciteter skal samles i en forebyggelseskommission og formulere en national handlingsplan for bedre forebyggelse.
* Forebyggelseskommission skal se på lavere moms på frisk frugt og grønt. Hvis tiltaget øger folkesundheden og er økonomisk bæredygtigt vil vi gøre det til virkelighed.
* Vi vil sørge for bedre kost og mere motion i skoler, børnehaver og SFO’er.
* Mere undervisning i forebyggelse og flere opsøgende helbredstjek i skolerne, hvor forældre, elever, skolelæger og sundhedsplejersker inddrages.
Børnenes Danmark – forny børnehaver og skoler
Folkeskolen er Danmarks vigtigste mødested, og moderne skoler er forudsætningen for, at eleverne kan styrke såvel deres faglige som kreative evner. Vi vil afsætte milliarder til at modernisere børnehaver og skoler samt sikre, at de svageste elever får et løft gennem målrettet lektiehjælp. Samtidig vil vi uddanne eleverne i demokrati fra skolestart:
*        Gennem en massiv indsats vil vi modernisere skolebygninger, renovere toiletter, sørge for gode stole og borde samt nye skolebøger til alle.
*        Vi ønsker bedre daginstitutioner med mere plads til børn og voksne.
*        I kampen mod radikalisering ønsker vi obligatorisk undervisning i demokrati, frihedsrettigheder og kristendom i skolerne.
Klasselokalerne skal udstyres med moderne IT-udstyr, digitale tavler og bredbånd.
Konsekvent mobbepolitik på alle skoler.
Målrettet lektiehjælp til betrængte børn.
 Familiernes Danmark – rengøringsfradrag til travle forældre
Konservative vil skabe balance mellem arbejdsliv og familieliv. Vi tilbyder travle forældre et fradrag på 2.000 kr. om måneden, så de kan få rengøringshjælp – for os er familien rygraden i samfundet. Den skal styrkes og hjælpes med at løfte opgaverne:
 Børnefamilier med børn under 14 år skal kunne fratrække udgifter for 2.000 kr. om måneden til rengøring.
 Mere fleksible åbningstider i dagtilbud og i det offentlige.
 Ingen lukkedage i daginstitutionerne på enkeltstående hverdage.
 Vi ønsker at etablere en barselsudligningsfond for selvstændige.
 Vi vil have fleksibel børnepasning på arbejdspladser og højere læreanstalter.
 Vækst-Danmark – max. 50 % i skat
 
Danmark skal møde globaliseringen offensivt. Vi er for frihandel og imod protektionisme – åbenhed og handel med alle har altid været konservative værdier. Derfor vil vi tiltrække kvalificeret udenlandsk arbejdskraft, og derfor skal det være lettere at drive virksomhed. Vi vil investere mere i infrastruktur, og vores skattevision er max. 50 % af den sidst tjente krone.
 Det er vores vision, at ingen skal betale mere end halvdelen i skat af den sidst tjente krone. 
 Vi har iværksat en globaliseringsstrategi med mere end 350 initiativer.
Danske virksomheder skal fortsat være i front, når det gælder samfundsansvar (CSR).
 Konservative vil styrke integrationen herhjemme, og styrke incitamenterne for både unge og gamle til at yde en ekstra indsats
 Det skal være lettere at drive virksomhed i Danmark.
Bedre veje og togskinner, samt intelligente trafikløsninger.
Grønnere Danmark - mere miljøvenlig energi
Konservative er Danmarks grønne parti – og vi ønsker at aflevere et grønnere og mere miljørigtigt Danmark, end det vi overtog. Det er det, vi kalder generationskontrakten.  Vi vil videreføre miljø-milliarden, og derudover skal miljøet have et løft ved at bruge flere af landdistriktsmidlerne til grønt miljø. Vi ønsker at skabe mere bynær natur og flere sammenhængende naturområder.
*        Videreførelse af ekstra milliard til miljøområdet.
*        Vi flytter landdistriktsmidler til grønt miljø.
*     Mindre emballageforbrug
*        Grønne indkøb når det offentlige køber ind.
*        Mere vedvarende energi og flere vindmøller placeret med respekt for mennesker og natur.
*        Fremme af bæredygtige bio-brændstoffer.
*        Vi vil skærpe energikrav til nybyggeri og fremme 0-energihuse i byggeriet.
*        Forskning i klimateknologier og ambitiøs erhvervsklimastrategi.
Tryggere Danmark – uden terror og vold
Konservative står for et trygt Danmark uden terror, uden meningsløs vold i gaderne og med en stram retspolitik, hvor voldsmænd straffes konsekvent og hårdt. Vi er på ofrenes side, og vi sætter nu ind mod radikaliseringen af de unge for at undgå terror på dansk grund.
 
 Ministerierne skal nedsætte en tværfaglig arbejdsgruppe, der har til opgave at formulere en samlet indsats mod den øgede islamisering af den muslimske ungdom.
Højere straffe for seksuelle overgreb imod børn. 
Styrket indsats imod ungdomskriminalitet – også hos kriminelle unge under 15 år.
 Moderne Danmark – 50 mia. kr. til velfærd
Med kvalitetsreformen vil vi investere 50 mia. kr. til at forny og løfte kvaliteten i den offentlige sektor til gavn for borgerne. Det er utilfredsstillende for småbørnsforældrene, skolebørn, syge og ældre at skulle opholde sig i nedslidte og forfaldne bygninger. Nu har vi råd, takket være konservativ ansvarlighed er fundamentet til forbedringer af den offentlige sektor til stede.
* Pengene skal gå til at investere i daginstitutioner, skoler og ældreplejen.
* Vi vil styrke innovation.
* Bedre effektivitet, bedre ledelse og afbureaukratisering i den offentlige sektor.
* Nej til overbud, ja til ansvarlige reformer. 
Internationale Danmark – vi arbejder for menneskerettigheder i hele verden
Vi vil føre en aktiv udenrigspolitik, hvor vi tager medansvar for verdenssamfundets udfordringer og arbejder for at fremme menneskerettighederne overalt i verden. Derfor vil vi også styrke dansk udviklingspolitik i forhold til de fattigste lande. Vi ønsker fuld dansk deltagelse i EU og derfor skal forbeholdene afskaffes.
Vi støtter fredsbevarende og fredsskabende operationer, der bekæmper terror og løser humanitære kriser. 
Vi vil bruge udenrigs- og udviklingspolitik til at fremme menneskerettigheder overalt i verden.   
Konservative ønsker fuldgyldigt medlemskab af EU. Derfor ønsker vi, at afskaffe de danske EU-forbehold. 
Vi vil arbejde for, at EU spiller en større rolle globalt og tager aktivt ansvar i verdens brændpunkter. 
Danmark skal fortsat være førende internationalt, når det gælder udviklingsbistand. 
De fattige landes økonomier skal i gang ved hjælp af frihandelsaftaler, og samtidig vil vi sikre dem bedre arbejdsforhold og miljø. 
Konservative resultater:
Kvalitetsreform, der med investeringer for 50 milliarder kroner i sygehuse og andre offentlige bygninger, løfter velfærden massivt.
Massive investeringer i uddannelse og forskning med 10 mia. kr. i perioden 2007-2012.
To milliarder kr. til bedre kvalitet i dagtilbuddene.
Akut kræftbehandling inden udgangen af 2008.
To skattelettelser, der giver en gennemsnitsfamilie skattelettelser på 34.000 kroner om året..
Prop i topskatten, så skatteyderne ikke længere automatisk vandrer op i topskatten.
På klimaområdet har vi placeret Danmark stærkt internationalt og fået FNs klimakonference i 2009 til København.
Flere timer i dansk og historie, elevplaner, offentliggørelse af landsresultater af test og et nyt råd for evaluering og kvalitetsudvikling af folkeskolen. 
Reduceret forældrebetaling i dagtilbud fra 0 år til skolealderen fra maksimalt 33 pct. til 25 pct. - hvilket betyder, at forældre med to børn, der benytter henholdsvis en dagplejeplads og en børnehaveplads, samlet set sparer ca. 9.000 kr. årligt.
Plejebolig-garanti på 2 måneder fra 1. januar 2009 samt mulighed for etablering af friplejebolig.
En ekstra saltvandsindsprøjtning til ældreområdet, så der fra 2006 nu gives én milliard kr. mere om året end i 2000 til et løft af ældreområdet.
Med de konservative ved roret har det danske justitsvæsen gennemgået en omfattende modernisering. Straffene for den personfarlige kriminalitet, som bl.a. vold og voldtægt, er sat gevaldigt op, politiet og efterretningstjenesten er blevet styrket markant, og der er gennemført en reform af domstolene.
En milliard kr. til forbedring af miljøet.
Langt flere patienter opereres. Antallet af opererede personer steg fra 2001 til 2006 med ca.  106.000 personer, hvilket svarer til en stigning på 22 pct. I 2006 blev der opereret i alt ca. 580.000 personer. 
Flere læger. Antallet af læger er steget med ca. 1.200 fuldtidsbeskæftigede fra 2001 til 2005 til i alt knap 11.600, svarende til en stigning på 11,5 %.
Endnu flere sygeplejersker. Antallet af sygeplejersker er steget med ca. 1.300 fuldtidsbeskæftigede fra 2001 til 2005 til i alt ca. 30.500, svarende til en stigning på 4,5 pct.
Mere sundhed. I 2007 tilføres sundhedsområdet godt 112 milliarder kr. Det er 14 3/4 milliard kr. mere end i 2001 (målt i 2007-priser).
Gennemført en strukturreform.
 Dét er konservativ ansvarlighed – det arbejde ønsker vi at fortsætte ved at holde Danmark på sporet. 
Det Konservative Folkeparti – vi holder Danmark på sporet.

