Det Radikale Venstre 1964

Udkast til valgmanifest.
Det Radikale Venstre har ved sin deltagelse i regeringen medvirket til at skabe fasthed i 
dansk politik og fremgang i dansk samfundsliv gennem den forløbne valgperiode.
Valget den 22. september står mellem tre muligheder: 1) et socialistisk flertal, eller 2) en 
borgerlig konservativ politik, der støttes af den yderste reaktion, eller 3) en fortsættelse af 
de senere års fremgangslinje.
Denne fremgangslinje sikres bedst gennem øget tilslutning til den radikale opfattelse af 
samfundet som en helhed, hvor ingen gruppe eller organisation må dominere eller 
tiltvinge sig særlige fordele.
En styrkelse af Det Radikale Venstre vil derfor også være garanti mod ensidighed fra 
borgerlig eller socialistisk side.
Dersom Det Radikale Venstre opnår øget tilslutning, og dersom de to regeringspartier får 
flertal i Folketinget, vil Det Radikale Venstre være rede til at fortsætte 
regeringssamarbejdet.
Følgende hovedsynspunkter vil indgå i et samarbejde, hvor radikale deltager:
Samordningspolitik.
Økonomisk samordning skal sikre fuld beskæftigelse og stabil økonomi.
Indkomstforøgelser skal afpasses efter mulighederne i produktionen. Ingen 
samfundsgruppe kan derfor vente at få alle ønsker opfyldt. Effektiv konkurrence må 
holde priser og avancer i ave. Aktiv samordningspolitik giver erhvervslivet de bedste 
vækstbetingelser. Egnsudvikling må videreføres.

Offentlig økonomi.
Ingen må tro, at nutidens samfund kan nøjes med lave skatter.
Nye krav til det offentlige må ledsages af anvisning på, hvorledes de øgede udgifter skal 
dækkes.
Det moderne industrisamfund har brug for, at det offentlige kan
neddæmpe eller animere efterspørgslen for at sikre økonomisk stabilitet. Det opnås 
gennem en smidig forbrugsbeskatning, og omsætningsafgiften må derfor flyttes til 
detailleddet.
Samtidig må de sociale ydelser og børnetilskuddene forhøjes, så den sociale balance ikke 
forrykkes.
I den udstrækning der er finansielt grundlag derfor, må den direkte beskatning dernæst 
lettes 1) gennem forhøjelse af det skattefrie grundbeløb, 2) nedsættelse af skattesatserne 
og 3) inddragelse af flere indkomstgrupper under proportionalbeskatningen.
Grundskylden må tilfalde kommunerne fuldt ud og kunne udskrives
med så store procentsatser, at en væsentlig del af beskatningen kan lægges på 
grundværdierne til aflastning af indkomstbeskatningen.
Arbejdsfri indkomster ved handel med grundarealer skal beskattes kraftigt.
Kildeskat med stærkt øget administration vil være en urimelig belastning af 
arbejdsmarkedet og erhvervslivet.

Bygge- og boligpolitik.
Den første forudsætning for fortsat vækst i boligbyggeriet og for billigere byggeri er 
orden i samfundets økonomi.
Effektiv samordningspolitik vil hindre økonomiske kriser, der medfører restriktioner i 
byggeriet, og. vil skabe forudsætning for lavere rente og dermed billigere nybyggeri.
Kommunerne må gennem rigeligt udbud af byggemodne grunde modarbejde 
grundspekulationen og derigennem billiggøre nybyggeriet.
Samfundets byggebehov er så overvældende i de kommende år, at det
håndværksmæssige byggeri vil blive udnyttet i fuldt omfang.
Det er derfor nødvendigt at fremme det industrialiserede byggeri,
og at udnytte dets rationaliseringsfordele fuldt ud.
Byggesæsonen må udvides, så byggefagenes vinterarbejdsløshed nedbringes mest muligt.
Gamle fagskranker, der forsinker og fordyrer byggeriet, må nedbrydes og forældede 
overarbejdsregler ophæves.
De forskellige huslejeniveauer i landet tvinger den boligsøgende ungdom til at være 
deltagere i et urimeligt og ukontrolleret lotterispil om opnåelse af en bolig.
Alle ved, at der efter valget kommer forhandlinger om, hvordan en udligning af 
huslejerne skal ske.
For Det Radikale Venstre vil det være en rettesnor i disse uundgåelige forhandlinger,
1) at den nuværende lejerbeskyttelse under ingen omstændigheder forringes,
2) at de nuværende lejere i den gamle boligmasse ikke kastes ud i uforudsete økonomiske 
vanskeligheder gennem bratte forhøjelser af huslejen, men at huslejeforhøjelserne i første 
række gennemføres ved genudlejning af lejligheder i den gamle boligmasse og
3) at beløbene ved forhøjelserne dels sættes fast til tiltrængte vedligeholdelser i 
lejlighederne, dels søges udnyttet til at hjælpe den del af den jævne befolkning, som i dag 
må afse en urimelig stor del af sin indtægt til husleje.

Uddannelse og forskning.
De senere års udbygning af uddannelsen på alle trin skal fortsættes, navnlig af hensyn til 
de unge, men også for at øge samfundets produktive kraft. Udbygningen bør ske efter en 
langsigtet planlægning.
Effektiv økonomisk samordning skal sikre stabil samfundsøkonomi, så uddannelses- og 
forskningsbyggeri ikke afbrydes eller sinkes af restriktioner, forårsaget af økonomiske 
krisesituationer.

Sociale problemer.
Med gennemførelsen af den fulde folkepension sikrer og betaler samfundet en værdifuld 
grundpension i alderdommen.
Tillæg til denne grundpension må ordnes på forsikringsmæssig basis og skal ikke belaste 
statskassen. Der må åbnes adgang for selvstændig erhvervsdrivende til tillægspension. 
Tjenestemænd må have kompensation for fuld folkepension og tillægspension, som de 
ikke har adgang til.
De kommende års sociale forbedringer må koncentreres om bedre kår
for invaliderede og for fysisk og psykisk handicappede medborgere. Særligt påtrængende 
vil det være at forbedre de gamles kår ved oprettelse af et tilstrækkeligt antal gode og 
velindrettede plejehjem.

Landbrugspolitik.
Der må føres en moderne landbrugspolitik, der på sund økonomisk basis kan give 
landbrugets udøvere fremgang i indkomster som andre befolkningsgrupper.
Forsøgs- og forskningsarbejdet må fremmes, så Danmark fortsat kan indtage en førende 
stilling i landbrugsproduktionen.
Udvikling af nye typer af landbrugsvarer skal øge eksporten gennem en større spredning 
af udbuddet af varer.
Landbrugets hjemmemarkedsordninger må opretholdes, da landbruget må have samme 
ret som industrien til at opnå betaling for, hvad det koster at fremstille varen.
Alle andre støtteordninger, reguleringer og restriktioner bør kun være tidsbegrænsede 
midler til løsning af pludseligt forekommende vanskeligheder.
Unge landmænd med praktisk og teoretisk uddannelse må ved førstegangsovertagelse af 
egen bedrift have adgang til statsgaranterede langfristede lån, så de ikke fortrænges af 
ikke-landbrugsmæssige kapitalinteresser.
Til modernisering af landbrugets produktionsapparat, ikke mindst landbrugsbygningerne, 
må driftslåneforeningerne udbygges og nugældende lånemuligheder udvides gennem 
langfristede lån med statsgaranti til normal rente.
Der tilstræbes i landbruget ikke en bestemt arealstørrelse, idet igen brugsstørrelse har 
fortrin frem for en anden, da det er tilrettelæggelsen af produktionen, der er bestemmende 
for rentabiliteten.
Statens jordlovsudvalg bør deltage i købet af de for små ejendomme med de ringeste 
bygninger for derefter at afhænde jorden som tillægsjord til andre ejendomme.
Statens forkøbsret bør for at fremme en mere rationel jordfordeling udvides til at gælde 
ejendomme, der købes med samdrift for øje.
Lokale jordbrugsnævn må have vide beføjelser i administrationen
af jordlovgivningen, så der på den mest smidige måde kan tilvejebringes den rette 
jordfordeling til forskellige former for rentabel produktion.
Det må hindres, at kapitalinteresser i strukturændringen i landbruget fører til ny 
godssamling. Selvstændige enheder, der ejes af brugeren, må fortsat være kernen i dansk 
landbrug.
Udenrigspolitik.
Der må lægges afgørende vægt på dansk bidrag til styrkelse af FN, til afvikling af 
resterende kolonivælde, til afvikling af racediskriminering og til bistand til ulandene..
Atombevæbning af danske styrker må afvises nu og i fremtiden. Yderligere spredning af 
atomvåbnene, herunder spredning gennem en multilateral NATO-atomstyrke, må undgås.
Danmark bør støtte afspændingspolitikken ved at gå aktivt ind i drøftelserne af og 
arbejdet for oprettelse af atomfrie og militært udtyndede områder, herunder fremme af 
direkte aftaler mellem NATO og Warzawapagt om gensidig nedrustning og 
ikkeangrebspagt.
Handelsforbindelserne og rejsesamkvemmet mellem Øst- og Vestlande må udvides.
Samarbejdet inden for EFTA må videreføres, og enhver mulighed for at undgå en varig 
opdeling af Europa i to handelsområder må udnyttes. Isoleret dansk medlemsskib af 
Fællesmarkedet kan ikke komme på tale.
Danmark er vitalt interesseret i et positivt resultat af de igangværende forhandlinger om 
generelle toldnedsættelser på FN’s handelskonference og under Kennedyrunden. En 
frigørelse af verdenshandelen vil gavne ulandene og fremme de politiske 
afspændingsbestræbelser.
Danmark bør på alle områder støtte en udvikling, der kan løse internationale, politiske og 
økonomiske konfliktspørgsmål, så blok- og alliancepolitik kan afvikles, og FN mere og 
mere overtage sikringen af international ret og fred.
