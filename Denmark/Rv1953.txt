Er De enig i de her fremførte synspunkter —
da stemmer De den
21. april på
Det radikale Venstre
Fordi:
De dermed giver partiet øget styrke, og fordi De samtidig giver de fire partier, Retsforbundet, 
Konservative, Venstre og Socialdemokratiet, der alle går ind for den overhåndtagende oprustning, 
en advarsel om, at De ikke vil godkende, at Danmark bliver en militærstat.
Stem den 21. april på
Liste b eller personligt

UDVIKLINGEN
ude i verden har nu givet os mere stabile økonomiske forhold, og derfor rejser sig nu også ønskerne 
om reformer: skattelettelser og sociale forbedringer. Men så må man også skabe mulighederne 
derfor. Og er der anden vej end den, vi radikale anviser: lettelse af afrustningsbyrden? .... Hvis det 
skal ske ved at øge produktionen, må erhvervslivets mænd i hvert fald have bedre muligheder for 
kredit, end de har haft de sidste år.
Derfor ønsker vi øget udlån af Marshall-pengene og skabelse af et Marshall-fond til hjælp for de 
mindre bedrifter i landbrug og håndværk. Småbedrifternes folk har jo ikke altid så let ved at træffe 
bankdirektøren hjemme som storbedrifternes mænd.
Et nyt militærpolitisk spørgsmål er: skal vi have fremmede tropper i Danmark i fredstid? For en 
gangs skyld har vælgerne før et valg taget direkte stilling til et militærspørgsmål, forlang derfor klar 
besked af kandidaterne.
Vi radikale siger nej, fordi det vil berøve Danmark den sidste mulighed for at bestemme over sin 
egen skæbne, hvis krig udbryder.
Udenrigs- og militærpolitisk er det ligegyldigt, om man støtter Ole Bjørn Kraft eller Hedtoft. Valget 
står i det hele taget ikke, som det siges, mellem regeringen og Socialdemokratiet. Regeringen har 
måttet gå samarbejdets vej for at nå resultater. Sådan bliver det også efter valget uanset hvem, der 
danner regering. Og sådan bør det også blive. Der er et stort vælgertal, der ikke ønsker, at magten 
ensidig skal ligge hos moderat-konservatismen eller Socialdemokratiet. Disse vælgere bør 21. april 
samle sig om Det radikale Venstre.

Stem på Det radikale Venstre
Fordi:
Det radikale Venstre går ind for det nu vedtagne grundlovsforslag.
Oprettelse af så mange selvstændige virksomheder som muligt, det være sig såvel indenfor handel 
og håndværk som landbrug o. l.
Fordi, vi ser det som en lykkelig opgave for et parti at være med til at støtte den enkeltes trang til 
selvstændighed og dermed.   sikre ungdommens fremtidsmuligheder indenfor det erhverv, som man 
nu har valgt.
Det var Det radikale Venstre, der fremsatte forslag til lov om udlån af Marshall-midlerne til 
landbrug, håndværk o. l. Ligeledes har partiet fremsat forslag om oprettelse af en permanent 
lånefond til udlån til erhvervene på rimelige vilkår.
Det var Det radikale Venstre, der fremsatte forslag til lov af 1952, hvorigennem der sikredes udlån 
fra staten på en sådan måde, at det mindre boligbyggeri kan gennemføres på økonomisk forsvarligt 
grundlag. Partiet ser det som en af sine store opgaver at være med til at sikre ungdommen gode 
boliger på overkommelige vilkår.
Det var Det radikale Venstre, der fremsatte forslag til lov om en skattemæssig lempelse for de unge, 
der har påbegyndt egen virksomhed under de senere års vanskelige økonomiske kår.
I øvrigt vil man altid finde Det radikale Venstre forrest i arbejdet for at sikre gode startmuligheder 
for ungdommen, — at sikre gode sociale kår for dem, der uden egen skyld trænger til hjælp: gamle, 
syge o. a.
Det radikale Venstre er med i arbejdet for at få gennemført en almindelig folkepensionering på et 
fornuftigt grundlag.
Det radikale Venstre stemte imod Danmarks tilslutning til Atlantpagten, fordi vi ikke mener, at 
denne skaber nogen som helst sikkerhed for Danmark; tværtimod ved vi, at så snart et af de i pagten 
deltagende lande kommer i strid, er Danmark fra første færd med. Og fordi denne pagt også 
omfatter så fjerntliggende lande som Grækenland og Tyrkiet, lande, der har en helt anden indstilling 
end det demokratiske freds- og frihedselskende Danmark. Som følge af partiets stilling ved pagtens 
tiltræden går vi ind for at mildne pagtens følger på alle områder.
Partiet går imod 18 måneders tjenestetid, som vi finder unødig lang, til stor skade for ungdommen, 
der netop i disse år, står midt i den personlige uddannelse med fremtiden for øje. Partiet er imod, at 
man stadig inddrager større og større områder af Danmarks jord til militært brug, at man bygger 
kaserner, før man tager hensyn til den overvældende boligmangel. Partiet går imod Tysklands 
genoprustning, ihukommende det militærtyskland, der besatte Danmark og førte danske kvinder og 
mænd til tyske koncentrationslejre.
Partiet går også imod, at der oprettes baser for fremmede styrker på dansk jord i fredstid.

