VALGUDTALELSE FRA VENSTRESOCIALISTERNE.
For få år siden ville de fleste have nægtet at tro, at det danske samfund kunne komme ud i en krise, 
som den nuværende. Efter mange års højkonjunktur mente Socialdemokratiet, at man havde løst 
kapitalismens kriseproblemer. Hvis staten blot pumpede penge ud i nedgangstider og sugede op i 
opgangstider, skulle økonomien kunne styres og kapitalismen gøres krisefri.	.
Krisen i hele den kapitalistiske verden har lagt denne drøm i ruiner. Endnu en krise har vist, at et 
samfund, hvor produktionen er styret af profithensyn, atter og atter vil opleve inflation, 
arbejdsløshed, og sociale forringelser.
Nu er det indkomstpolitik (dvs. lønpolitik) og nedskæringer på de offentlige udgifter, som kaldes 
den nødvendige politik. Det er Socialdemokratiet og de borgerlige partier enige om. Lønarbejderne, 
pensionisterne og de uddannelsessøgende får lov til at bære krisens omkostninger. Nedskæringerne 
og angrebene på reallønnen sker til fordel for kapitalejerne, som med større indtjening (dvs. 
profitter) skal lokkes til at få hjulene til at snurre igen.
Men systemet er uhjælpeligt fanget i sine indbyggede modsigelser. På den ene side er de lavere 
lønninger en fordel for kapitalejerne. På den anden side går det jo ud over købekraften, så der 
kommer problemer med at få afsat de varer, der produceres. Lavere lønninger betyder ikke engang 
"større konkurrencedygtighed", fordi de øvrige kapitalistiske lande forsøger sig med nøjagtig den 
samme indkomstpolitik.
Krisen kan ikke løses indenfor det kapitalistiske samfunds rammer, og VS vil gå imod ethvert 
kriseindgreb, vendt mod arbejderklassen. Kampen i dag står om, hvor høj en pris arbejderklassen 
skal betale for krisen. VS støtter denne kamp overalt, hvor den foregår - på arbejdspladser, 
institutioner, i boligområderne, og denne kamp vil vi fortsat støtte også gennem arbejdet i 
Folketinget.
Dette valgs hovedspørgsmål er indkomstpolitikken. Derfor må valget blive en stillingtagen til 
indkomstpolitikken og til arbejdsløsheden, som begge er udtryk for den dybtgående krise hele den 
kapitalistiske verden befinder sig i.
Indkomstpolitikken er et forsøg på i endnu højere grad at vælte omkostningerne ved kapitalismens 
krise over på lønarbejderne. Den er et forsøg på en omfordeling til fordel for profitten og på 
bekostning af reallønnen, indkomstpolitikken er et angreb på lønarbejdernes aktionsmuligheder og 
tilkæmpede rettigheder samt en underminering af fagforeningerne:
Indkomstpolitikken er en nedbrydning af den automatiske dyrtidsreguleringy
Indkomstpolitikken er et tvangsindgreb i overenskomstsituationen, foretaget allerede inden 
forhandlingerne er gået i gang. Indkomstpolitik betyder kraftig nedgang i reallønnen, 
indkomstpolitik er alene vendt mod lønindkomster og ikke mod f.eks. renteindtægter, kursgevinster, 
kapitalgevinster på fast ejendom; indkomster på jordspekulation, sjakren med ejerlejligheder mv.
Indkomstpolitikken bliver fulgt af flere asociale besparelser Indkomstpolitikken fører uundgåeligt 
til indgreb, som skal tjene til at håndhæve indkomstpolitikken, dvs. yderligere indskrænkninger af 
strejkeretten, politiindgreb i arbejdskampe, kriminalisering af blokader, forbud mod lønglidning 
osv,. Valget skal benyttes til at styrke kampen mod indkomstpolitikken; Indkomstpolitikken skal 
stoppes og augustforliget fejes af bordet Den væsentligste kamp mod indkomstpolitikken og 
augustforliget er arbejdspladsernes kamp for en god overenskomst, og den fortsatte kamp mod 
udhuling af reallønnen
Arbejdsløsheden.
Arbejdsløsheden skal bekæmpes. Det sker ikke ved at lønarbejderne accepterer indkomstpolitiske 
diktater eller ved at folketinget bevilger milliardtilskud til. Kapitalen, således som den hidtidige 
"beskæftigelsespolitik" er gået ud på., Det sker tværtimod ved at bekæmpe indkomstpolitikken og 
ved at udøve pres for en offensiv krisepolitik, ikke på kapitalens men på lønarbejdernes betingelser 
De vigtigste bestanddele af en sådan offensiv krisepolitik er arbejdspladsernes krav om 35 timers 
arbejdsuge, 35 øre pr. dyrtidspoint, 35 kr. i timen og 3 ugers ferie, og beskæftigelsespolitiske krav, 
specielt vedrørende boligbyggeriet og energipolitikken. VS mener ikke, at man ved sådanne 
foranstaltninger kan overvinde krisen. Krise og kapitalisme er uløseligt forbundet. Men en offensiv 
krisepolitik skal tjene til at lønarbejderne kommer så omkostningsfrit igennem krisen som muligt, 
og at styrkeforholdet imellem kapitalen og lønarbejderne ændres til fordel for lønarbejderne, VS's 
konkrete beskæftigelsesforslag på bolig- og energiområdet, som tilsammen giver beskæftigelse til 
70.000 uden at belaste hverken statsfinanserne eller valutabeholdningen opfylder disse formål.
 VS vil kæmpe for
Fuld dyrtidsdækning.
Afskaffelse af arbejdsretten. Afskaffelse af forligsmandslaven. Fuld dækning ved arbejdsløshed.
Bedre institutionsdækning.
Genansættelse af de spare-fyrede pædagoger
Huslejestop. Forøget nybyggeri. Genindførelse af EFG-løn. Forbedrede pensionistvilkår. 
Afskaffelse af deportationsloven. Alternativ energiforsyning. Ekspropriation af olie og gas.

VS vil bekæmpe
Indkomstpolitikken
Kriminalisering af lønkampe
Indgreb i strejkeretten
Kapitaltilskud
ØD-tvangsopsparing
Skattesnyderi
Spekulation
Forurening
Forringelse af boligsikringen
Nedlæggelse af Christiania
Censur-bølgen
Kønsdiskriminering
Stramninger af retsplejeloven
Atomkraft
NATO
 
3. VS's holdning til regeringsdannelsen. Lad det stå helt klart at SD også efter et valg vil føre 
indkomstpolitik. Det har vi Per Hækkerups ord for i TV på aftenen for valgets udskrivelse:	.
Kan I ikke stemme på SD, så stem på et af de andre forligspartier. Omkring indkomstpolitikken 
adskiller SD sig ikke fra de borgerlige partier.
En Socialdemokratisk regering vil ligesom en borgerlig varetage kapitalens interesser, ikke 
arbejderklassens, men den vil gennem mobilisering kunne presses fra sin basis i arbejderklassen. 
Det så vi da LO, af frygt for reaktionerne på arbejdspladserne, fik regeringen til at trække forslaget 
om kriminalisering af strejker af bordet.
Mobiliseringer imod den Socialdemokratiske regering er samtidig et led i opgøret med den 
socialdemokratiske reformisme.
En borgerlig regering kan arbejderklassen under ingen omstændigheder være interesseret i.	.
På denne baggrund vil VS ikke støtte et evt. borgerligt stormløb mod den socialdemokratiske 
mindretalsregering efter valget. VS vil ikke medvirke til at skabe flertal for en evt. 
mistillidsdagsorden, hvis eneste indhold er at vælte den socialdemokratiske regering«
Væltes regeringen vil en eventuel ny regering ”hen over midten” være det værste for 
arbejderklassen. F.eks. en S-V regering. Én sådan regering vil føre indkomstpolitik og lave asociale 
nedskæringer, og vil samtidig have styrke og stabilitet på grund af det brede parlamentariske flertal.
VS vil som hidtil stemme imod regeringen, hvis den foretager noget som er vendt imod 
lønarbejderne, uanset om det bliver gjort til et kabinetsspørgsmål, og VS's stemmer er afgørende for 
regeringens fald. Regeringen skal ikke regne med VS som sikkerhedsnet til at gennemføre en 
asocial og arbejderfjendsk politik.
Når VS igen stiller op til folketingsvalg, er det ikke fordi vi mener at socialismen kan gennemføres 
af parlamentarisk vej. Folketingsarbejdet må aldrig blive det vigtigste for et socialistisk parti, For os 
er den kamp, der foregår på arbejdspladserne, i boligområderne, på uddannelsesstederne, omkring 
daginstitutionerne, den vigtigste.
Én repræsentation i Folketinget kan bruges til at styrke kampen udenfor: Det har VS's lille 
Folketingsgruppe forsøgt at gøre så godt som muligt i de sidste to år.
Vore mange modstandere vil gerne sprede det indtryk, at VS’erne i Folketingsarbejdet, føler sig højt 
hævet over den daglige kamp for brød i skabet og småreformer. Men, sandheden er, at vi i 
Folketinget har stemt for alle reformer, selv de mindste, som på nogen måde har gavnet 
arbejderklassen. Omvendt har vi konsekvent stemt imod alle forringelser.
Under en krise som den nuværende, er det nødvendigt at lægge stor vægt på forsvarskampen for 
reallønnen og de endnu eksisterende demokratiske rettigheder.
Men VS bestræber sig på, at Folketingsarbejdet aldrig ender i en perspektivløs "her-og-nu"-politik, 
For os er det vigtigt at krisens grundlæggende årsager i det kapitalistiske system ikke kan løses af 
Folketinget.
Dette er VS's udgangspunkt for at sætte politikken ind i et perspektiv, som fører til forståelse for 
socialismens nødvendighed.
VENSTRESOCIALISTERNE

