Valgløfter

Danmark skal være verdensmestre i viden 
Vi vil frem til 2010 afsætte 10 mia. kr. ekstra til forskning, udvikling og uddannelse. Styrket 
faglighed i folkeskolen – obligatoriske tests som værktøj for lærerne. Uddannelsesgaranti og flere 
praktikpladser i erhvervsuddannelserne. Bedre støtte til uddannelse i udlandet. 
En god start for børn 
Mindre betaling for pasning af børn under 6 år (nedsættelse på ca. 4.000 kr. årligt i en 
gennemsnitlig vuggestue). Børnechecken forhøjes med 2.000 kr. årligt for børn under 3 år. 
Indførelse af en barselsfond. 2 mia. kr. i den kommende valgperiode til bedre kvalitet i 
daginstitutioner m.v. 
Bedre sygehuse 
I den kommende valgperiode 2 mia. kr. ekstra til bedre kvalitet, mere aktivitet og kortere ventetider. 
Bedre forhold for de ældre, medicinske patienter. Ret til frit valg, hvis sygehuset ikke kan behandle 
inden for én måned. 
Bedre omsorg for de ældre 
500 mio. kr. årligt til bedre omsorg og mere fleksibilitet i hjemmeplejen. Mere fokus på de ældres 
egne ønsker og behov, når de får brug for hjælp. Garanti for plejehjemsplads. 
Fortsat stram udlændingepolitik 
Antallet af opholdstilladelser pr. år er reduceret til ca. en tredjedel siden 2001. Vi vil fastholde 
denne stramme udlændingepolitik. Vi vil forstærke indsatsen for arbejde og uddannelse til 
indvandrere. 
Fortsat skattestop 
Vi vil fastholde skattestoppet. Hvis der bliver et økonomisk råderum, vil vi sænke skatten på 
arbejdsindkomst. 
Bedre miljø – mere natur 
I den kommende valgperiode 1 mia. kr. ekstra til en naturplan, som giver bedre vandmiljø og flere 
grønne naturområder til gavn for befolkningen og miljøet.  

Danmark skal være verdensmestre i viden 

Danmark står overfor en stor udfordring. Globaliseringen skaber øget konkurrence fra øst. Men vi 
kan og skal ikke konkurrere med Kina og Polen på lave lønninger. Det bliver vi bare fattigere af. I 
stedet skal vi sætte en storstilet plan i gang. Venstre ser 4 afgørende punkter i en langsigtet strategi 
for at sikre fremtidens arbejdspladser og velfærd. 
For det første skal vi gøre Danmark til et idérigt samfund. Nye idéer er den første forudsætning for, 
at vi kan skabe vækst og arbejdspladser. 
For det andet skal vi gøre Danmark til et førende iværksættersamfund. Vi skal være bedre til at få 
nye idéer omsat til produktion. Vi skal være bedre til at etablere produktion og arbejdspladser på 
basis af de nye idéer. 
For det tredje skal vi gøre Danmark til en uddannelsesmæssig frontløber. Vi skal blandt andet give 
voksen- og efteruddannelsen i Danmark et massivt løft. 
For det fjerde skal vi have det ambitiøse mål, at Danmark skal være den mest konkurrencedygtige 
økonomi i verden. 
Siden 2001 er der gennemført en lang række initiativer for at styrke forskning, udvikling og 
uddannelse. Bl.a. følgende: 
Bevillingerne til uddannelse ligger i 2004 3,5 mia. kr. højere end i 2001. 
Folkeskolereform, bl.a. med flere timer i dansk, matematik, engelsk og fysik/kemi. Fastsættelse af 
bindende mål for, hvad eleverne skal have lært på forskellige klassetrin. 
Gymnasiereform med styrkelse af det faglige niveau. 
Flerårsaftale for erhvervsskoler. Ekstra 170 mio. kr. i perioden 2003-2006. 
Universitetsreform med styrket ledelse og mere frihed til universiteterne. 
Reform af voksen- og efteruddannelserne med samling af ansvaret i undervisningsministeriet. 500 
mio. kr. til efteruddannelse af kortuddannede. 
Til forskningen er der tilført ekstra 8 mia. kr. i perioden 2002 til 2008 for at rette op på de faldende 
bevillinger, den tidligere regering efterlod. 
Der er oprettet en højteknologifond, som gradvis får en kapital på 16 mia. kr. 

Danmark skal være verdensmestre i viden

Nu ønsker Venstre at gå videre med bl.a. følgende initiativer: 
Frem til og med 2010 afsættes i alt 10 mia. kr. til forskning, udvikling og uddannelse. Der 
forudsættes en gradvis indfasning i takt med, at forskningscentre og uddannelsesinstitutioner kan 
absorbere midlerne. Målet er, at det årlige bevillingsniveau i 2010 ligger 4 mia. kr. højere end i 
2005. Der skal sikres forskning på højeste internationale niveau. 
Vi sætter det mål, at det offentlige og de private virksomheder tilsammen øger indsatsen med 
forskning og udvikling, så vi i 2010 når op på et beløb svarende til mere end 3 pro-cent af landets 
samlede produktion, bruttonationalproduktet. Det vil bringe Danmark blandt de absolut førende 
lande i Europa, når det gælder forskning og udvikling. 
Styrket faglighed i folkeskolen: Der indføres obligatoriske tests på udvalgte klassetrin som redskab 
til at sikre opfyldelse af de bindende mål for, hvad eleverne skal have lært på forskellige klassetrin. 
Obligatorisk test i læsning i 2., 4., 6. og 8. klasse, matematik i 6. klasse, engelsk i 7. klasse, 
naturfagene i 8. klasse. Testene skal være et pædagogisk værktøj for læreren til at sikre faglige 
fremskridt for den enkelte elev ved at målrette undervisningen til den enkelte elevs særlige evner. 
Testene skal hverken bruges til offentliggørelse af resultater eller til at rangordne elever og skoler. 
Der sikres en garanti for, at alle unge, der ønsker en erhvervsuddannelse, også kan få en uddannelse. 
Men det skal vel at mærke være en uddannelse, der kan føre til beskæftigelse. Derfor er målet, at 
arbejdsgiverne opretter flere praktikpladser, således at der er mindre behov for skolepraktik. Der 
udbydes 28 nye uddannelser. Og optagelseskravene skal være mere smidige, så de unge, der er mere 
praktisk orienterede end bogligt orienterede, får nemmere adgang til uddannelserne. 
Der indføres en ordning, hvor ”pengene følger den studerende” til udlandet. En dansk studerende, 
som bliver optaget på en anerkendt uddannelse i udlandet, skal kunne få et tilskud til betaling af evt. 
gebyr for den pågældende uddannelse i udlandet. Tilskuddet kan maksimalt udgøre samme beløb 
som taxametertilskuddet til en tilsvarende uddannelse i Danmark. SU følger med til udlandet efter 
hidtil gældende regler. 
 

En god start for børnene

Vi skal sikre vore børn de bedst mulige rammer for en god opvækst og en god uddannelse. Og vi 
ønsker at give familierne størst mulig valgfrihed med hensyn til børnepasning og tilrettelæggelsen 
af arbejdsliv og familieliv. Derfor har regeringen i den forløbne valgperiode bl.a. gennemført: 
1 års fleksibel barselsorlov, som giver forældrene større frihed til at fordele barselsorlov mellem far 
og mor og større frihed til at fordele orloven over en periode. 
En landsdækkende pasningsgaranti for børn, når de fylder 1/2 år. 
Mere frit valg af børnepasning, bl.a. frit valg af pasning i en anden kommune end hjemkommunen 
samt tilskud til pasning af barn i hjemmet. 
Mulighed for at oprette madordning i børnehaver mod forældrebetaling. 

Nu ønsker Venstre at gå videre med følgende initiativer: 
En sænkning af taksterne for børnepasning. Mange familier – især med små  børn – har en trængt 
økonomi, hvor udgiften til børnepasning vejer tungt. Vi foreslår derfor at sænke den maksimale 
forældrebetaling fra 33 til 25 pct. af udgifterne ved tilbuddet for de 0-5-årige. Det betyder, at 
betalingen for børnepasning i en gennemsnitlig vuggestue falder med næsten 8.000 kr. pr. år, hvis 
kommunen i dag opkræver en forældrebetaling på 33 pct. I gennemsnit vil taksterne falde med knap 
6.000 kr. pr. år for dagpleje, godt 4.000 kr. pr. år for børnehave og knap 4.000 kr. pr. år for 
vuggestue. 
En forhøjelse af børnechecken med 2.000 kr. årligt pr. barn under 3 år. 
Bedre kvalitet i børnepasningen. Vi vil afsætte 2 mia. kr. i den kommende 4 års periode til bedre 
kvalitet i børnepasningen, f.eks. flere medarbejdere, forbedringer af lokaler og forstærket indsats for 
at hjælpe socialt udsatte børn. 
Etablering af en ”barselsfond” for den del af arbejdsmarkedet, som ikke er omfattet af barselsfonde 
aftalt i overenskomster. En barselsudligningsordning styrker kvinders position på arbejdsmarkedet. 
Når mandearbejdspladser og kvindearbejdspladser deles om omkostningerne ved barsel, kan 
arbejdsgiverne lige så godt ansætte kvinder som mænd. Det styrker ligestillingen. Alle, der ikke er 
dækket af en barselsudligningsordning via en kollektiv overenskomst, bliver omfattet af en 
obligatorisk ordning. Dermed bliver alle dækket. 
 

Bedre sygehuse

Vi vil fortsætte med at forny og forbedre vore sygehuse. Behandlingen af sygdomme på de danske 
sygehuse skal være i verdensklasse. Og ventetiderne skal væk eller være de kortest mulige. 
Sygehusene er blevet tilført over 3 mia. kr. ekstra fra 2002 til 2005. De samlede udgifter til 
sundhedsvæsenet i 2005 er næsten 5 mia. kr. højere end ved regeringens tiltræden i 2001. Og det 
virker. Der opereres nu hvert år 72.000 flere på vore sygehuse, end da regeringen trådte til. Der er 
ansat flere læger og sygeplejersker. Og ventetiderne er faldet markant. 
Patienterne har fået ret til at blive behandlet på et privat eller udenlandsk sygehus, hvis ventetiden 
på de offentlige sygehuse er længere end 2 måneder. Det har hjulpet 42.000 patienter til at komme 
hurtigere i behandling for deres sygdom. 
Der er afsat over 250 mio. kr. til en særlig indsats for ældre, medicinske patienter. 
Med kommunalreformen bliver der skabt 5 stærke sundhedsregioner, som skal være rammen om 
sygehuse af højeste kvalitet. Regionerne får hver især en størrelse og en økonomi, så alvorlige 
sygdomme kan behandles af afdelinger, der er eksperter på netop deres felt. Samtidig forbedrer vi 
rammerne for genoptræning af især ældre. Kommunerne får ansvaret for genoptræning og dermed 
en stærk tilskyndelse til at udvikle lokale sundhedstilbud. 
Nu ønsker Venstre at gå videre med følgende initiativer: 
Der indføres ret til at vælge behandling på et privat eller udenlandsk sygehus, hvis det offentlige 
sygehus ikke kan behandle inden for én måned – i stedet for som nu efter to måneder. 
Over de næste 4 år tilføres sygehusene yderligere 2 mia. kr. til bedre kvalitet, mere aktivitet og 
kortere ventetider. Pengene tilføres i takt med, at en større del af sygehusenes budget bliver baseret 
på princippet om, at ”pengene følger patienten”: Jo flere patienter og jo større aktivitet, der er på en 
hospitalsafdeling, desto større bevilling skal den pågældende afdeling have. Det skal betale sig at 
gøre en ekstra indsats – også på et hospital. 
Andelen af aktivitetsbestemte bevillinger til de enkelte sygehuse og sygehusafdelinger øges over en 
årrække fra de nuværende 20 pct. til 50 pct. 
Der iværksættes en ny kræfthandlingsplan. Sigtet er at bringe kræftbehandlingen på de danske 
sygehuse op på det højeste internationale niveau. 
 

Bedre omsorg for de ældre

Siden 2001 er der gennemført en række initiativer for at sikre bedre omsorg, flere valgmuligheder 
og større fleksibilitet for de ældre: 
Der er tilført kommunerne 500 mio. kr. årligt til bedre hjemmehjælp samt frit valg af hjemmehjælp 
og ældrebolig. 
Der er afsat over 100 mio. kr. årligt til genindførelse af efterlevelsespensionen. 
Der er indført en supplerende pensionsydelse til 204.000 økonomisk svagt stillede pensionister. 
Maksimumbeløbet er forhøjet til 6.200 kr. i 2005. 
Der er afsat 100 mio. kr. årligt til udgifter til briller, tandproteser og fodbehandling for pensionister 
med de laveste indkomster. 
Vi ønsker, at der skal være mere fokus på de ældres egne ønsker og behov, når de får brug for 
hjælp. Vi vil derfor afsætte yderligere 500 mio. kr. årligt til at videreføre og udbygge følgende 
ordninger, som giver de ældre bedre omsorg, mere fleksibilitet og større valgfrihed: 
Den fleksible hjemmehjælp: Med den fleksible hjemmehjælp har hjemmehjælpsmodtageren større 
indflydelse på, hvilke opgaver der skal løses af hjemmehjælperen. Ordningen omfatter såvel 
praktisk hjælp som personlig pleje. Fleksibiliteten betyder, at de ældre kan bytte sig til andre 
ydelser, end der er truffet afgørelse om, hvis det er fagligt forsvarligt. Er der f.eks. en pårørende, der 
har gjort køkkenet rent, så kan tiden bruges til f.eks. en gåtur. 
Det frie valg af hjemmehjælp: Den ældre har mulighed for at vælge mellem offentlige og private 
leverandører af hjemmehjælp, hvis den private leverandør er godkendt til at levere hjælp i den 
enkelte kommune. 
Egen personlig hjælper: Adgangen til at udpege sin egen personlige hjælper til levering af 
hjemmehjælp er blevet udvidet til også at omfatte personlig hjælp. Ønsker den ældre at få en 
pårørende, en nabo eller en bekendt til at stå for hjælpen, kan den pårørende indgå en aftale om at 
”blive ansat” af kommunen til at levere hjælpen, hvis kvalifikationerne i øvrigt er i orden. 
Personlige budgetter: Socialministeriet har igangsat en række forsøg med personlige budgetter for 
hjemmehjælp i flere kommuner. Fælles for alle ordningerne er, at hjælpen til f.eks. vask, indkøb og 
andre praktiske opgaver sker ved at udbetale et kontantbeløb eller klippekort til den ældre. Den 
ældre kan frit vælge, hvem der skal løse opgaverne, hvornår det skal ske, og hvordan det skal ske. 
Frit valg af plejehjem: Regeringen har indført en ret til frit at vælge plejehjem eller plejebolig på 
tværs af kommunegrænsen. Det er også blevet valgfrit, om man vil bo på et kommunalt plejehjem 
eller et plejehjem, der ejes af selvejende institutioner. Nu vil Venstre gå videre og inkludere de 
kommunalt uafhængige friplejehjem i ordningen. 
Garanti for plejehjemsplads: Vi foreslår, at en borger, der er visiteret til plejehjem, højst skal vente 
to måneder på at få en plads. I dag kan den ældre først få plads, når der bliver en plads ledig. 
 

Fortsat stram udlændingepolitik

VK-regeringen strammede udlændingepolitikken som lovet før sidste valg. Og det virker. Antallet 
af opholdstilladelser til asylsøgere og familiesammenføringer er ikke længere over 17.000 om året. 
Antallet er nu reduceret til under 6.000, d.v.s. omkring en tredjedel af niveauet i 2001. 
Stramningerne indebærer bl.a.: 
Afskaffelse af de facto flygtningebegrebet. 
Skærpelse af tilknytningskravet og indførelse af 24 års reglen ved familiesammenføring. 
Adgang til permanent opholdstilladelse først efter 7 års ophold i Danmark (tidligere 3-5 år). 
Skærpede krav om dansk og rene straffeattester for indfødsret. 
Skærpet indsats for hjemsendelse af afviste asylansøgere. 
Regeringen har også taget en række initiativer for at forbedre integrationen og skaffe arbejde og 
uddannelse til indvandrere. Bl.a. følgende: 
Indsats for at forbedre danskkundskaberne for børn og voksne - hurtigere danskindlæring. 
Nye incitamenter i form af starthjælp de første 7 år (15-20% reduktion af rådighedsbeløbet). 
Kontant belønning til kommuner, der hurtigt skaffer indvandrere job. 
Krav om mindst 7 års ophold i Danmark for at kunne få kontanthjælp. Særlig starthjælp til personer, 
som har opholdt sig mindre end 7 år her i landet. 
Nye redskaber for kommunerne for at undgå social udstødning og etnisk isolation i de voksende 
ghetto-områder. 
Skærpede regler til imødegåelse af genopdragelsesrejser. 
Venstre vil fastholde den stramme udlændingepolitik. Også 24 års reglen. Den er nødvendig for at 
beskytte de unge piger mod de ulykkelige tvangsægteskaber og arrangerede ægteskaber. Og for at 
sikre en ordentlig integration. Den største hæmsko for integrationen er de alt for mange helt unge 
ægteskaber, der arrangeres for at få endnu en familiesammenføring. Det er ikke ligegyldigt, hvor 
mange indvandrere, der kommer til Danmark. Det er nødvendigt at fastholde en stram 
udlændingepolitik for at kunne intensivere bestræbelserne på at skaffe uddannelse og arbejde til 
indvandrere, som allerede er her. Venstre vil tage en række initiativer for at forbedre integrationen 
af indvandrere: 
Udlændinge skal hurtigere i gang med danskundervisning. Familiesammenførte får pligt til at lære 
dansk. 
Flere praktiske indgange til erhvervsuddannelserne. 
Stop for kontanthjælp til 18-24-årige, hvis der er oplagte uddannelsestilbud til dem. 
Bedre redskaber for kommunerne til gennem boliganvisningen at forebygge ghettodannelse. 
Indsats til forebyggelse af kriminalitet blandt børn og unge i ghettoområderne. 
Lektiehjælpsordninger og anden frivillig indsats. 
Stop for offentlig støtte til personer og foreninger, som udspreder ekstremistiske budskaber. 
 

Fortsat skattestop

VK-regeringen indførte et skattestop fra den dag, regeringen tiltrådte. Det er blevet fastholdt og 
overholdt til punkt og prikke. Men derudover har regeringen gennemført en lettelse af skatten på 
arbejdsindkomst med næsten 10 mia. kr. Der er indført et særligt beskæftigelsesfradrag, som i høj 
grad er til gavn for de laveste arbejdsindkomster. Og 750.000 er sluppet for at betale mellemskatten 
på 6 pct. – de har altså fået sænket skatten af den sidst tjente krone med 6 pct. 
Trods skattestop og skattelettelser er den samlede indtægt til det offentlige fra skatter og afgifter 
voksende som følge af inflation og voksende økonomisk aktivitet. Fra 2001 til 2005 ventes det 
samlede årlige provenu fra skatter og afgifter at vokse med mere end 70 mia. kr. 
I den kommende valgperiode vil Venstre videreføre skattestoppet uændret. Skattestoppet består af 
følgende fem overordnede punkter: 
Ingen skat eller afgift må sættes op. 
Opkræves skatten eller afgiften med en procentsats, f.eks. momsen, bliver procenten ikke sat op. 
Opkræves skatten eller afgiften med et kronebeløb pr. enhed, f.eks. benzin- og dieselafgiften, sættes 
kronebeløbet ikke op. 
Hvis der er tvingende grunde til at indføre eller forhøje en skat eller afgift, vil dette ske således, at 
merprovenuet ubeskåret anvendes til at sænke en anden skat eller afgift. Samme princip vil blive 
anvendt, hvis det af miljømæssige grunde er ønskeligt at indføre eller forhøje en miljøafgift. 
Såfremt Danmark bliver nødt til at sænke en skat eller afgift som følge af EU-beslutninger eller 
internationale aftaler, kan mindreprovenuet kompenseres gennem forhøjelser af andre skatter eller 
afgifter. Det forudsættes, at en sådan omlægning er provenuneutral. 
Der er lagt et loft over det krone-beløb, som boligejeren betaler i ejendomsværdiskat. 
Værdistigninger på fast ejendom vil derfor ikke udløse yderligere ejendomsværdiskat. 

Skattestoppet omfatter også kommuner og amter. Det betyder, at de gennemsnitlige skatteprocenter 
og grundskyldspromiller ikke må stige. Skulle det alligevel ske, reduceres den statslige beskatning 
tilsvarende, så niveauet for den samlede beskatning holdes uændret. Regeringen har i den forløbne 
valgperiode indført et loft over den årlige stigning i grundskylden. I den kommende valgperiode vil 
vi ligeledes sikre et loft over den årlige stigning. 
Uanset skattestoppet vil vi uden tøven slå ned på og lukke eventuelle skattehuller, så snart 
myndighederne bliver opmærksomme på dem. 
Det er Venstres mål gradvist at sænke skatten på arbejdsindkomst. Men yderligere lettelser af 
skatten forudsætter, at der er et tilstrækkeligt økonomisk råderum. Såfremt et sådant råderum opstår, 
vil vi fremsætte forslag om sænkning af skatten på arbejdsindkomst.  

Bedre miljø – mere natur

Den danske miljøpolitik er blandt de mest ambitiøse i verden. Siden regeringen trådte til, er der 
udpeget yderligere 30.000 ha naturbeskyttelsesområder: 
Der er ved at blive plantet over 6.000 ha ny skov. 
Staten investerer omkring 400 mio. kr. i genopretning af vådområder. 
Vore fuglebeskyttelseszoner på havet er øget med 1/4. 
Det miljøvenlige landbrug er øget med 45 pct. fra 75.000 ha af vores landbrugsjord til 110.000 ha. 
Der er iværksat en ny vandmiljøplan III. Planen sigter på at forbedre vandkvaliteten i Danmark 
gennem en række målrettede initiativer. Bl.a.: 
Indsats for at reducere landbrugets udledning af fosfor, bl.a. gennem en fosforafgift. 
Kvælstofudledning reduceres med yderligere 13 %. 
Omfattende genetablering af vådområder. 
50.000 ha randzoner udlægges langs vandløb og søer. 
180.000 ha bufferzoner udlægges omkring særligt sårbar natur. I disse zoner gælder særligt 
restriktive regler for udvidelse af husdyrbrug. 
Styrkelse af økologien med 200 mio. kr. 
155 mio. kr. til forskning i miljø- og naturvenligt landbrug. 

Desuden har regeringen iværksat en pesticid-plan, som sigter på at reducere forbruget af pesticider 
med 30 pct. inden for en 10 års periode. 
Nu ønsker Venstre at gå videre med bl.a. følgende initiativer: 
En flerårig naturplan, som sigter på at forbedre vandmiljøet og skabe flere grønne naturområder i 
Danmark til gavn for befolkningen og miljøet, bl.a. ved yderligere skovrejsning, forbedring af 
vandløb og ådale som levesteder for truede arter, genskabelse af tidligere søer, beskyttelse og pleje 
af de vigtigste naturtyper langs kyster og inde i landet, skabelse af nye naturområder tæt på byerne, 
hvor befolkningen kan få glæde af større grønne områder. 
Udvidelse af kravet om miljøgodkendelser af husdyrbrug, så flere bedrifter end i dag bliver 
omfattet. Samtidig sikring af klart og forudsigeligt grundlag for beslutninger om investeringer i 
landbrugserhvervet. 
Fremme af miljøvenlige biler og miljøvenligt brændstof. 
Forstærket forskning i og udvikling af alternativ energi. 
 

Finansiering

Finansiering af valgløfterne holder sig inden for den forbrugsramme, som er forudsat i 2010planen. 
I 2010-planen er forudsat en årlig realvækst i det offentlige forbrug på 0,5 pct., svarende til ca. 2 
mia. kr. Frem til 2010 er der således følgende råderum: 
2006: 	2 mia. kr. 
2007: 	4 mia. kr. 
2008: 	6 mia. kr. 
2009: 	8 mia. kr. 
2010: 	10 mia. kr. 
I alt: 	30 mia. kr. 
Heraf disponeres via valgløfterne: 	
Forskning, uddannelse: 	10 mia. kr. 
Børnefamilier: 	8 mia. kr. 
Sygehuse og ældre 	5 mia. kr. 
Natur og miljø 	1 mia. kr. 
I alt: 	24 mia. kr. 

Det vil sige, at der er en udisponeret rest på 6 mia. kr. til øvrige formål. 
2010-planen bygger på den forudsætning, at der skabes en strukturel stigning i beskæftigelsen på 
60.000 personer frem til 2010, svarende til 12.000 pr. år. 
Venstre ønsker med sine valgløfter at gøre det klart og tydeligt, hvordan vi ønsker at disponere over 
det økonomiske råderum i den kommende valgperiode.  


