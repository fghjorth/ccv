VENSTRES
VALGPROGRAM
1968
Det første spørgsmål

I et år har det socialistiske flertal regeret i Danmark, men regeringen Krag, der bandt sin skæbne til 
folkesocialisterne, har derefter måttet give op. Valget den 23. januar 1968 stiller vælgerne over for 
spørgsmålet, om det socialistiske flertal og den socialdemokratiske regering skal fortsætte, eller om 
man ved sin stemme vil sikre en anden regering, som kan lede samarbejdet i folketinget, og som 
kan føre en ny politik.


En ny politik
Den regering, som vælgerne udpeger, vil få store opgaver at løse. Det drejer sig om Danmarks 
forhold til andre lande, også til ulandene. Det drejer sig om forskning og uddannelse, om store 
trafikale og sociale opgaver. Men for at løse disse opgaver må der bringes orden i Danmarks 
økonomi.


Det mest aktuelle problem

Trods mange års gunstige vilkår udefra er Danmarks økonomi ude af balance. Vi har et sundt 
arbejdende erhvervsliv. Der er ydet en effektiv indsats på arbejdspladserne. Men befolkningens og 
det offentliges forbrug har været større, end væksten i produktionen betinger. Der er taget på 
forskud. Der er brugt penge, som endnu ikke er tjent ind.
En sådan politik er skæbnesvanger, så snart den økonomiske medvind aftager. Gælden til udlandet 
er vokset. Vi har fået en rekordhøj rente, prisstigninger stærkere end i de lande, vi skal konkurrere 
med, stigende arbejdsløshed. Svækkelsen i landets økonomi var årsagen til, at Danmark måtte 
devaluere, da Storbritannien nedskær sterlingværdien. Andre lande med en stærkere stilling kunne 
derimod undgå devaluering.
En dårlig økonomisk politik er en dårlig social politik. Den rammer de svageste hårdest.
En dårlig økonomisk politik er en ungdomsfjendsk politik.
Når en generation lever på forskud, må den følgende generation betale. En dårlig økonomisk politik 
er en erhvervsfjendtlig politik. Den fører til, at virksomheder må indskrænke eller lukke. Den 
betyder afskedigelser og arbejdsløshed.


Økonomiske midler på kort sigt

Erhvervenes trivsel og tryg beskæftigelse er målet. Det drejer sig om den enkeltes eksistens og 
mulighed for at skabe den tilværelse for sig selv og sin familie, som hver enkelt ønsker. Som midler 
til at nå dette mål peger Venstre i den aktuelle vanskelige situation på følgende:


Stigningen i de offentlige udgifter må begrænses
1) Staten og kommunerne Finansministeren har fremlagt et budget på næsten 23.000 millioner 
kroner. Det er en stigning fra den nugældende finanslov på over 3.000 millioner kroner. Dette er 
forholdsvis en langt stærkere stigning end stigningen i den samlede produktion. Dette er en forkert 
politik, der fører til øget inflation. Venstre vil begrænse dette budget med mindst 500 millioner 
kroner.
Alle budgettets poster må gennemgås. En regering, der vil spare, kan spare.
Staten må gå foran, når det gælder besparelser, men det bliver også nødvendigt at begrænse 
stigningen i de kommunale budgetter. Der må holdes igen på stigningen i antallet af offentligt 
ansatte. Der må gennemføres en mere effektiv administration, så man kan løse de samme opgaver 
for færre penge.

Øget likviditet for erhvervslivet til sikring af beskæftigelsen

2) Øget opsparing
Øget opsparing er betingelsen for en lavere rente. Derfor skal opsparingen opmuntres. (Se 
endvidere under afsnittet om skattepolitik).

3) Kreditrationeringen lempes Obligationsrationeringen afvikles først for erhvervsvirksomheder og 
så hurtigt, det kan gøres uden yderligere fald i kurserne.

4) Forlængede afregningsfrister
For at sikre landbrug, fiskeri og gartneri forøget likviditet forlænges afregningsfristen for momsen 
til et år, sådan som det var forudsat i de oprindelige forhandlinger med disse erhverv, og som 
Venstre har foreslået.

5) Udenlandske lån
Når udenlandske lån optages, bør de i den aktuelle situation forbeholdes erhvervslivet i stedet for 
stat og kommuner og koncessionerede selskaber.

Indkomstpolitik

6) Omkostningsstigningerne må begrænses
Venstre modsatte sig regeringens forslag om en nedfrysning af en dyrtidsportion, fordi det var 
koblet sammes med en urimelig særskat, og fordi det ikke var led i en samlet økonomisk politik. 
Betingelsen for et sådant indgreb måtte være, at der blev ligelighed mellem de forskellige 
befolkningsgrupper, og at såvel lønmodtagere som ikkelønmodtagere med direkte indkomstnedgang 
ikke blev ramt. At undgå indkomststigninger, hvis omkostningsvirkninger alene kan betales med 
tilsvarende nye prisstigninger, kan være et nødvendigt indkomstpolitisk indgreb for at styrke 
konkurrenceevne og beskæftigelse.

7) Fremtidig pristalsregulering
Venstre mener, at det er rigtigt og nødvendigt, at lønmodtagere i overenskomster af en vis længere 
varighed er sikret adgang til regulering af deres lønninger. Denne regulering skal først og fremmest 
sikre, at lønmodtagerne også i en overenskomstperiode får deres berettigede andel af en øget 
velstand, såvel når produktiviteten forøges, som når bytteforholdet med udlandet forbedres.
Derimod er de falske lønstigninger, som kun kan betales gennem tilsvarende højere priser, hverken i 
lønmodtagernes eller samfundets interesse. De skaber inflation, produktionsnedgang og 
arbejdsløshed. Derfor bør en kommende regering optage forhandling med begge arbejdsmarkedets 
parter og med tjenestemandsorganisationerne og FTF med det formål i de kommende 
overenskomster at drøfte indførelse af en halvautomatisk dyrtidsregulering, der tager hensyn til de 
virkelige lønmodtagerinteresser, men giver mulighed for at undgå de falske indkomststigninger.

8) Samfundsøkonomisk mulighed for indkomstforøgelser
Forud for alle generelle indkomstfastsættelser må det være en opgave for landets regering at 
fremlægge materiale til bedømmelse af den samfundsøkonomiske mulighed for indkomstforøgelser. 
I dette materiale må til sikring af rimelig hensyntagen til lønmodtagerne indgå de bedst mulige 
oplysninger om indkomstudviklingen for de øvrige samfundsgrupper.


Skattepolitik

I en kommende skattelovgivning vil Venstre arbejde for:
1. Kildeskatten gennemføres hurtigst muligt.
Den må forbedres, så skat-efter-evne-princippet sikres. For lønmodtagerne må man sikre individuelt 
fradrag for opsparing til pension, livsforsikring og lignende.
Den må forenkles både for virksomhederne og for kommunerne. De forskellige bidrag til 
arbejdsløshedssikring, sygekasser, ATP osv. må kunne indbetales sammen med kildeskatten.

2. For indkomstskatter gennemføres en virkelig enhedsskala med lange proportionalstræk.

3. Skatteloft. Venstre foreslår, at der sættes en fast overgrænse for, hvor meget der skal kunne 
kræves i samlet skat og folkepensionsbidrag af den sidst tjente krone. Sammen med forslaget om en 
enhedsskala betyder dette, at jo lavere indtægten er, jo lavere bliver også skatteloftet for indkomsten 
som helhed.

4. Sambeskatningen ophæves. Enhver skattestraf på ægteskab fjernes derved, at der indføres en fast 
enhedsskala og ret til individuel beskatning.
Hvor ægtefællen hjælper med i fælles bedrift, gives adgang til at opdele indkomsten.
Ægtefæller, der ønsker at blive sambeskattet som nu med et særligt hustrufradrag, kan stadig vælge 
denne form. For at sikre familierne størst mulig valgfrihed gennemføres der et forhøjet børnetilskud 
til fordel for de familier, hvor børnene passes i hjemmet.

5. Borgerne i forskellige kommuner beskattes i øjeblikket med stor ulighed. Indtil denne ulighed 
kan rettes gennem en mere retfærdig byrdefordeling, foreslår Venstre, at skattefradragsretten for 
kommuneskat og kirkeskat bevares.

6. Der skal lægges loft over ejendomsbeskatningen, og beskatningen af produktionsmidlet dyrket 
jord afvikles.

7. Opsparingen søges fremmet ved
a) genindførelse af de især for lønmodtagerne vigtige kapitalbindingskonti
med nedslag i skatten for præsteret opsparing,

b) bevarelse af individuelt nedslag for opsparing til pension, livsforsikring og lignende.

c) fortsat lempelse af beskatning af selvpensionister i forlængelse af de
forbedringer, som Venstre netop har foreslået og fået gennemført,

d) virksomhedernes egne muligheder for at sikre nye investeringer styrkes ved gennemførelse af de 
forbedrede afskrivningsregler, som Venstre har foreslået.

8. Momsreglerne forenkles. Valgfrihed mellem betalings- og leveringsmetode gennemføres. 
Afregningsfrister forlænges.

Erhvervspolitik
Den økonomiske politik må udformes, så den kan sikre beskæftigelse og fremgang i erhvervslivet.
På længere sigt fremhæver Venstre følgende:

1. Faggrænser bør nedbrydes. Dette gælder begge sider af arbejdsmarkedet. Formålet er at fremme 
produktionen og bevægeligheden på arbejdsmarkedet.

2. Med de hurtige ændringer af erhvervslivets struktur, vil der være brug for øget hjælp fra 
samfundet til arbejdsløse, som går ind i en omskoling, således at disse under omskolingen kan opnå 
normal løndækning.

3. Arbejdsanvisningen og arbejdsløshedssikringens ydelser skal også være til rådighed for den 
selvstændige, der tvinges til at opgive sit hidtidige erhverv og søge lønnet beskæftigelse, og f. eks. 
for den kvinde, der efter nogle års fravær ønsker at vende tilbage til arbejdsmarkedet.

4. Støtte til nyetablering. Nyetablerede unge i landbrug, handel, håndværk, industri og fiskeri må 
have forbedrede muligheder for at etablere sig, f. eks. ved afskaffelse af stempel- og 
tinglysningsafgifter, skattefri opsparing til etablering, rentebillige lån, evt. gennem et 
etableringsfond.

5. Det moderne samfund skaber i stigende grad problemer for ældre selvstændige erhvervsdrivende 
såvel i byerhvervene som i landbruget. Disse problemer må tages op til løsning.

Erhverv i særlige vanskeligheder
Regeringens økonomiske politik og den europæiske markedsudvikling har bevirket, at enkelte 
erhvervsgrene har mødt meget store vanskeligheder. Det gælder eksempelvis fiskeri, visse 
eksportindustrier, skibsbyggeri og i ganske særlig grad landbruget.
Landbrugets eksport til Fællesmarkedet er faldet katastrofalt. Resultatet har været, at 
landbrugserhvervet har haft faldende indtægter i en tid, hvor de fleste andre befolkningsgrupper har 
haft stigning. Det er i hele samfundets interesse, at landbruget kan præstere den produktion og den 
eksport, som landet ikke kan undvære, og at erhvervets produktionsapparat ikke ødelægges. 
Landbrugets betydning for beskæftigelsen er stor både i serviceerhvervene og i 
forarbejdningsindustrien.
Ud over de punkter ovenfor, som gælder alle erhverv, peger Venstre på følgende særlige punkter for 
en landbrugspolitik:
1. Der må ydes erhvervet dækning for de tab, som den engelske devaluering har betydet.

2. Indtil markedsdelingen i Europa ophører, må samfundet være med til at bære de byrder, som 
herved særligt er påført landbruget.

3. Erhvervet må skattemæssigt ligestilles med andre erhverv. Beskatningen på landbrugsjord må 
afvikles.

4. Strukturudviklingen fremmes ved en smidig landbrugslovgivning.

Andre opgaver
Der er mange andre opgaver end de øjeblikkelige økonomiske. Men forudsætningen for at kunne 
løse dem er, at vi har fået balance i vore forhold. Derfor har dette valgprogram fremlagt synspunkter 
for økonomi, erhvervspolitik og skattepolitik.
Det betyder ikke, at andre problemer skal glemmes. Men hensyn til disse henvises til Venstres 
program.
Ganske kort kan her nævnes:
Venstre vil føre en udenrigs- og sikkerhedspolitik, der bygger på vort fællesskab med andre 
nationer i FN og NATO. Alle steder, hvor krigen hærger
eller truer (f. eks. i Vietnam og Det mellemste Østen), vil Venstre støtte de bestræbelser, der kan 
føre til, at konflikterne løses gennem forhandling. Danmarks vilkår er afgørende knyttet til Europas 
skæbne. Freden og samarbejdet mellem de europæiske lande må varigt forankres ved, at det 
europæiske fællesskab udvikles økonomisk og politisk. Det er derfor en klar dansk interesse, at 
Danmark aktivt kommer til at deltage i Det europæiske Fællesskab (Fællesmarkedet) med henblik 
på at styrke både den erhvervsmæssige, sikkerhedsmæssige, sociale og kulturelle udvikling. Venstre 
ønsker dansk ulandspolitik styrket og gjort mere effektiv.
Boligmulighederne må forbedres. Lavere rente vil betyde lavere husleje. Boligsikringsordningen 
skal revideres og blive en virkelig social ordning. Retten til at eje egen bolig og til at skaffe sig eget 
hus må ikke beskæres. Der bør være loft over ejendomsskatterne, og jordpriserne må holdes nede. 
Venstre henviser her til sit nyligt offentliggjorte planlægningsforslag.
Venstre vil arbejde videre for en forbedret og forenklet tryghedsordning, således at enhver, der 
mister erhvervsevnen, sikres. En værdifast tillægspension må skabes i takt med levevilkårenes 
stigning, men uden de kolossale fondsdannelser, som Socialdemokratiet har foreslået, og som i 
virkeligheden vil give det offentlige herredømmet over kapitaldannelse og investeringsmuligheder.
Undervisning i hovedskole og i videreførende skoler og faglig og teknisk uddannelse er investering 
i fremtiden og må betragtes som fællesopgaver, hvis løsning må fremmes, således at mulighederne 
for den enkelte ikke forringes. Venstre vil værne om frie og private skoler.
Forskning og højere uddannelse bør have ydre rammer, så arbejdet kan gøres på forsvarlig vis.
Venstre ønsker, at uddannelsesstøtten gives således, at den er en ret for alle, uanset forældreindtægt, 
uanset uddannelsesform. Ordningen må derfor i det væsentlige bygge på billige lån, jævnfør den 
etableringshjælp, der bør kunne ydes unge selvstændige.

Det er et hovedsynspunkt for Venstre, Danmarks liberale Parti, at medvirke til at løse alle 
samfundets nødvendige fællesopgaver, men at sigte på, at den enkelte frit kan forme sin tilværelse 
uden unødig offentlig indblanding.


Tillid til fremtiden
Danmark har gennem de senere år været begunstiget af gode udenlandske konjunkturer, "de gode 
tider", som har præget udviklingen i den vestlige verden.
Danmark burde have udnyttet disse enestående muligheder.
Danmark burde først og fremmest have skabt den sunde økonomi, der er al fremskridts 
forudsætning.
Det er gået den modsatte vej. Danmarks økonomi er kørt i sænk, renten er så høj som aldrig før, 
arbejdsløshed truer tusinder af mennesker, og store dele af erhvervslivet oplever kriseagtige 
tilstande. Resultatet af alt dette er, at vigtige investeringer i uddannelse og trafik og ønskelige 
forbedringer i den sociale lovgivning må udskydes.
Over for dette stiller Venstre, Danmarks liberale Parti, en anden politik og et andet politisk syn.
Venstre bygger på det enkelte menneskes initiativ og dygtighed. Det skal kunne betale sig at yde 
noget ekstra.
Venstre vil belønne indsats og ikke straffe den.
Venstre vil skabe sundhed i dansk økonomi. Det sker ikke, uden at der må ydes ofre, men ofrene vil 
ikke være båret forgæves.
Et land i fremgang, tryghed og tillid til fremtiden, plads for de initiativrige og hjælp til dem, der er i 
vanskeligheder, er målet for Venstres moderne liberale politik.
Vedtaget af Venstres folketingsgruppe den 2. januar 1968.
   
