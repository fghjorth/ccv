Det lille parti med den store virkning
Dannelsen af partiet Centrum-Demokraterne var i høj grad udtryk for en 
protest mod den ideologiske blokpolitik i slutningen af 60'erne. På den ene 
side VKR (Venstre, Konservative og Radikale), på den anden side S, SF 
(Socialdemokratiet og Socialistisk Folkeparti). Blokpolitiske manøvrer tog 
i den periode livet af alt fornuftigt politisk samarbejde. Denne baggrund for 
CD's opståen har præget partiets politik lige siden. For CD blev det i meget 
høj grad afgørende, hvad der rent praktisk kan skabes af politik i Danmark 
— altså ikke fabuleren om teoretiske muligheder, men en praktisk 
samarbejdsindsats. CD har så at sige levet under nødvendighedens lov — 
den politiske nødvendighed og den økonomiske nødvendighed.
Det er for tidligt at skrive partiets historie, vi agter at leve mange år endnu; 
men engang vil CD nok få det prædikat, at sjældent har et parti med så få 
mandater haft så afgørende indflydelse på, om regeringer skulle dannes, 
blive siddende, eller gå af. CD har ikke haft magt, men indflydelse ved at 
lægge vort lod i vægtskålen og dreje dansk politik i den retning, som vi 
gerne ville have det.
Uden CD's støtte havde Hartling ikke kunnet danne sin Venstreregering i 
1973. Uden CD's støtte havde Anker Jørgensen ikke kunnet regere i 5-6 år 
— og andre muligheder havde heller ikke foreligget. Uden CD's støtte 
havde regeringen af Venstre og Socialdemokratiet næppe klaret sig 
gennem to år, og uden CD's store fremgang i 1981 fra 6 mandater til 15 
mandater havde der ikke været grundlag for at danne Firkløverregeringen.


Men hvad står CD da for?
»Det er noget med biler og parcelhuse — og så noget med Danmarks 
Radio og Folkeskolen«.
Sådan vil mange nok mene om CD. Den politiske debat lider ofte megen 
overlast på grund af, at politiske slagord spiller en dominerende rolle. Det 
har ikke mindst CD's synspunkter måttet lide under. »Kanin« er det lidet 
originale udtryk, som politiske modstandere har anvendt for at nedgøre de 
synspunkter, som de ikke kan finde for-nuftsargumenter imod.
»Kanin« sagde man om CD's ihærdige kritik af den nye folkeskolelovs 
virkninger. »Kanin« sagde man om CD's utrættelige kamp mod politisk 
indoktrinering af Danmarks Radio. »Kanin« sagde man om CD's protest 
imod, at præster benyttede prædikestolen til politisk propaganda.
Vide kredse gentager i dag den kritik, som CD fremsatte imod folkeskolens 
nye pædagogiske linie. Endnu flere kritikere findes der i dag over for 
Danmarks Radios politisk farvede udsendelser, og »Præstediskussionen« 
varede i næsten et halvt år med hundrede af deltagere i læserbreve i alle 
landets aviser — og er for øvrigt ikke forbi endnu.
Alene disse eksempler er bevis for, at CD gang på gang har fingeren på 
pulsen og før andre partier har peget på problemer af afgørende betydning. 
Men på en lang række andre områder har CD også taget initiativer, som i 
begyndelsen var lidet påagtede eller måske direkte mødte modstand og 
afvisning, men som med tiden er kommet til at indtage en væsentlig plads i 
den offentlige debat.


Ikke ideologi, men sund fornuft
Man vil forgæves søge at få CD placeret i det almindelige ideologiske 
mønster. Spørger man os: Er I socialister? er svaret nej. Spørger man: Er I 
anti-socialister? er svaret ligeledes nej. Nå, vil man sige, så er I altså 
liberalister. Også her er svaret nej. Og vi er heller ikke anti-libe-ralister. 
For CD er det sagen, der spiller en rolle, ikke den ideologiske baggrund. Et 
forslag er ikke godt eller dårligt, fordi det kommer fra en socialist. Det er 
ikke ideologi, men sund fornuft og hensyn til retfærdighed, der må være 
afgørende for forslagets anvendelighed. Det har altid været CD's opfattelse, 
at partierne bedst kan tjene landets interesser, når de er i stand til at 
glemme, hvad der står i deres partiprogrammer, og hvad deres ideologiske 
oldefædre skrev for 100 eller 150 år siden.
CD lægger afgørende vægt på den form for parlamentarisme, som vor 
grundlov foreskriver, nemlig at politiske partier skal gå foran, ikke rende i 
hælene på vælgerne. Det hedder i grundlovens § 56:
Folketingsmedlemmerne er ene bundet ved deres overbevisning og ikke ved 
nogen forskrift af deres vælgere.
Det har CD prøvet at leve op til i praksis. Ofte har CD fremført upopulære 
synspunkter og har i praksis deltaget i næsten alle upopulære 
regeringsindgreb. Ved denne holdning har CD ofte bragt sig i modsætning 
til modebevægelser og stemningsbølger i befolkningen.
En politisk leder skal ikke være en person, der render rundt og leder efter 
noget, han kan samle stemmer på.  Den politiske leder og det politiske parti 
skal gå i spidsen og sige: »Her står vi, vi ønsker at gå denne vej. Vil I med? 
Så stem på os, hvis ikke, nå ja — så må I stemme på andre.«


CD vil bevare velfærdssamfundet
CD har aldrig lovet generel skattelettelse; men CD har ivret imod, at man 
benyttede beskatningen til at gennemføre ideologiske ønsker. F. eks. at 
man af misforstået ligheds-sværmeri eller af ren og skær misundelse 
ligefrem forfulgte personer med høj indkomst eller formue. Ligeledes, at 
man forfulgte personer med parcelhus, fritidshus eller bil, fordi man ganske 
fejlagtigt antog, at sådanne personer måtte være rige — blot fordi de havde 
hus eller bil.
CD har kraftigt bekæmpet Socialdemokratiet og det Radikale Venstres 
kampagne mod såkaldt »arbejdsfri indkomst«, eller »samfundsskabte 
værdier«. Enhver, som har prøvet at skaffe og bevare et parcelhus, ved, at 
det absolut ikke er »arbejdsfrit«. Og den stigning i værdi, som følger med 
den almindelige udvikling i købekraften, betyder ingen indtægt for 
parcelhusejeren. Den, der sælger et hus med fortjeneste, skal jo som oftest 
købe et andet hus, som er stedet lige så meget i pris som det solgte — altså 
ingen fordel for parcelhusejeren.
For CD er »den offentlige sektor« hverken noget ondt eller noget godt i sig 
selv. CD erkender betydningen af, at privatøkonomiens krav om 
økonomisering respekteres — også i den offentlige sektor. Man skal altså 
påse, at den økonomiske grundsætning overholdes: at man søger at opnå et 
givet resultat med færrest mulige midler, altså færrest mulige arbejdere, 
maskiner m.v.
Men på den anden side mener CD, at gratis sygehjælp på hospitalet, gratis 
skole og uddannelse, en sikret alderdomsforsørgelse, er krav, som langt de 
fleste vil skrive under på. Og så må man betale, hvad det koster. Tillige 
finder CD, at de offentligt ansatte må have tryghed og inspiration i deres 
arbejde.
På den baggrund har CD aldrig afvist, at en ret høj beskatning er 
nødvendig. Et stigende antal ældre personer i vort samfund må nød-
vendigvis medføre stadigt stigende udgifter til pension og pleje. Ønsker 
man øgede krav til sundhedspleje, hospitalsvæsen m.v. og øgede krav til 
uddannelse af børn og unge, må det på samme måde bevirke, at udgifterne 
er i stadig stigen.


»Fæle kapitalister«
Med udgangspunkt i en banal lighedsfilosofi er der i den politiske debat 
skabt en myte om at »lade de rige betale«. Ved mange lejligheder har CD 
fremført det synspunkt, at det er en ærlig sag at tjene penge, at blive rig, at 
have formue, at besidde noget o.s.v. Venstrefløjens angreb på det bestående 
samfund indeholder hån og smædeord over for selvstændige 
erhvervsdrivende, store som små. Ringeagtende taler man om kapitalister 
og profitmagere. »Profit« bruges som et skældsord, medens det reelt jo blot 
er udtryk for den betaling, som folk opnår for deres indsats af arbejde, 
initiativ og risikotagning i erhvervslivet. Sådanne angreb virker især 
urimelige i et land som Danmark, hvor vi kun har få store virksomheder. 
Danske »kapitalister« består hovedsageligt af personer, der driver en 
virksomhed med mindre end 5 ansatte.


Kan man »lade de rige betale«
Jagten på de såkaldt rige sætter ind i bølger. Der er god grund til at råbe 
vagt i gevær over for sådanne stemninger. Først og sidst skal det fastslås, at 
det er helt urealistisk at tro, at man kan løse noget samfundsproblem ved 
blot at tage fra »de rige«. Skal man f.eks. begrænse forbruget under hensyn 
til et for stort valutaunderskud, turde det være indlysende, at man ikke kan 
nøjes med at ramme de ca. 35-40.000 skatteydere (under 2 %), som har 
300.000 kr. og derover i bruttoindkomst. Deres samlede indkomst udgør 
mindre end 10 % af hele indkomstmassen. At man ikke skal ramme de 50 
% af skatteyderne, der ligger under 80.000 kr., er naturligvis lige så 
indlysende. Tilbage står kun den mulighed at rette al opmærksomhed mod 
de 47 % af skatteyderne, som ligger mellem 80.000 og 300.000 kr. i årlig 
buttoindkomst, og som har 72 % af hele indkomstmassen. Det er ikke svært 
at opnå enighed om, at rige borgere skal betale mere end fattige. Det svære 
ligger i at fastslå, hvem der er rige, og hvem der er fattige. Mange borgeres 
»rigdom« er langt svagere funderet, end den ser ud til. F. eks. består den i, 
at man med ofre har anskaffet sig et hus, sommerhus eller bil. Det medfører 
ofte ret fattige levevilkår i den daglige tilværelse. Videre kan »rigdom« 
være af midlertidig karakter. Mange selvstændige erhvervsdrivende har 
brugt 10 til 15 år på at arbejde sig op til en pæn indkomst. Den bevarer de 
måske i 10-15 år — og derefter går det ned ad bakke, og de lever i ganske 
beskedne kår i de sidste 15-20 år leveår. Ser man på disse menneskers 
samlede livsforløb, har de formentlig ikke tjent mere end en ganske normal 
timeløn.


Væk med grundskatterne, siger CD
I Danmark har ideologiske strømninger sat sig et helt specielt spor, nemlig 
i den såkaldte »grundskylds«-idé.
Allerede i 1960'erne førte CD's stifter Erhard Jacobsen — dengang som 
socialdemokrat, folketingsmedlem og borgmester — en ivrig kamp imod 
alle former for ejendomsskatter. I 1973 var problemer af den art en 
væsentlig årsag til, at CD blev dannet. Og siden har CD ført sin kamp imod 
ejendomsskatter med en sådan kraft, at partiet — ikke uden grund — er 
blevet betegnet som »grundskyldens offentlige fjende nr. 1«.
I første række anser CD tanken om grundskyld for forældet. Det er mere 
end 100 år siden, at den amerikanske økonom Henry George formede sine 
ideer om, at en såkaldt »fuld grundskyld« kunne erstatte stort set alle andre 
offentlige skatter og afgifter.

Grundskyld — en forældet idé
Ved fuld grundskyld forstås en skat på jord, der er så høj, at jordens værdi 
falder til nul. Det var den rivende udvikling i San Francisco og andre af 
USA's storbyer — bl.a. med vældige stigninger i grundværdierne — som 
dannede grundlag for denne teori. I Danmark fik disse ideer særlig 
anvendelse i forbindelse med den udstykningsbølge, som gik hen over 
landet, Store gårde viste sig urentable, og små brug — husmandsbrug — 
etableredes i titusindvis. Til støtte for denne udvikling kunne politiske 
partier bruge grundskyldstanken. Grundskylden skulle — sagde de — 
»bringe jorden over i den økonomiske set rigtige anvendelse.« Det vil kort 
sige, at den høje skat på jord skulle tvinge store gårde til at sælge ud af 
deres jord, så flere husmandsbrug kunne fremskaffes. Også i byerne var der 
brug for at tvinge ejere af små, gamle huse i udstykningsområder til at 
sælge, så forretningsejendomme og moderne boliger kunne indtage deres 
plads i bybilledet.
I dag er det små brug, der er urentable. I hele EF-området er i hun-
dredtusindvis af små brug nedlagt, og Danmark har været førende i denne 
udvikling. Grundskyldstanken er derfor forældet. Det gælder også i byerne, 
hvor byplaner forlængst har truffet bestemmelse om, hvilken anvendelse 
forskellige arealer må have.
Grundskyldsideen har altså mistet enhver aktuel betydning. Hertil kommer, 
at grundskylden er en meget uretfærdig beskatning af borgerne. Det er 
almindeligt anerkendt, at skat på indkomst og på forbrug giver en 
nogenlunde rimelig fordeling af byrderne. Men at beskatte borgerne — 
uanset om de er rige eller fattige — i forhold til, hvad den grund, som deres 
hus ligger på, er værd, forekommer helt paradoksalt efter moderne 
skattebetragtninger. Det kan yderligere anføres, at selve fastsættelsen af 
grundens værdi — den såkaldte vurdering — er en yderst problematisk sag. 
Rene tilfældigheder spiller ind, og store forskelle gør sig gældende mellem 
forskellige dele af landet. Alt i alt må grundskatter betragtes som en 
uhensigtsmæssig form for beskatning, og CD har gentagne gange foreslået 
helt at afskaffe grundskatterne, ikke på én gang, men over 10-15 år. — CD 
har ikke fundet megen sympati hos andre partier for dette synspunkt. Men 
partiet giver ikke op.
Et »loft over grundværdien« er et foreløbigt mål; men total afskaffelse er 
slutmålet.
Tog eller bil?
Også i trafikspørgsmål har CD måttet kæmpe mod usaglige, ideologiske 
argumenter. Det gælder især i spørgsmålet om kollektiv eller individuel 
transport — altså om borgerne skal køre mange sammen i bus og tog eller 
køre i egen bil.
Ved mange lejligheder har CD advaret imod den skjulte eller åbenlyse 
uvilje imod biler og bilejere, som har præget såvel den politiske debat som 
den praktiske lovgivning. Som i skattedebatten kan man her tydeligt spore 
misundelsesmomentet, ofte i en besynderlig blanding med klassekamp-
romantik; altså: »de rige« kører i bil; »de fattige« må cykle eller tage tog 
eller bus. Med stor styrke har CD gjort gældende, at det jo netop er 
bilskatternes skyld, at kun folk med forholdsvis pæn indkomst har råd til at 
købe en bil. I andre EF-lande betales 35.-40.000 kr. for en bil, som i 
Danmark koster 100-120.000 kr., hvoraf 2/3 er skat. CD afviser alle 
betænkeligheder over for en øget bilbestand.
Vore veje er blandt de bedste i Europa og kan sagtens klare trafikken, og 
for den moderne familie betyder bilen en kolossal lettelse i den daglige 
tilværelse. Den enkeltes mulighed for at vælge arbejdsplads bliver langt 
større, og en lang række dagligdags besværligheder lettes, når man kan 
benytte bil. Nationaløkonomisk har man overdrevet betydningen af valuta 
udgifter til bilanskaffelse. Det må erindres, at import-udgiften til en bil 
oftest ligger mellem 20-30.000 kr. Beløb af den størrelsesorden anvendes i 
stort omfang af borgere, f. eks. til udlandsrejser. Sådanne borgere pålægges 
ikke afgift; de får tværtimod lov til skattefrit at importere tobak, spiritus 
m.v., medens bilkøberen skal betale 60-70.000 kr. i skat.
Men CD ønsker ikke nedskæringer i den offentlige transport. Tværtimod 
går CD stærkt ind for at gøre tog og bustrafik så moderne og 
hensigtsmæssig som muligt. CD har ivret stærkt for nye broforbindelser, 
både en Storebæltsbro og en Øresundsforbindelse. Men CD vil ikke hindre 
borgernes frie valg af transportmiddel ved at hæmme privatbilisterne, 
hverken med højere afgifter eller med urimelige fartgrænser.


CD har aldrig svigtet
Med beklagelse måtte CD's folketingsgruppe konstatere, at det ikke var 
muligt at få spørgsmålet om grundskatter og lejeværdi med i 
skatteforhandlingerne. CD havde håbet på, at der kunne handles med 
Socialdemokratiet og de Radikale. Når firkløverpartierne gav 
indrømmelser med hensyn til begrænsning af rentefradragsretten, kunne 
man med rimelighed have forventet imødekommenhed over for ønsket om 
en begrænsning af stigning i grundskatter og lejeværdibeskatningen såvel 
som i formuebeskatningen.
CD havde her i første række et loft over ejendomsskatterne og lejeværdien 
i tankerne. Socialdemokratiet og de Radikale afviste enhver forhandling 
herom. Hertil kom, at landets grundejerforeninger forholdt sig fuldstændig 
passivt, ligesom hovedparten af landets presse overhovedet ingen interesse 
viste for CD's krav. På den baggrund var det ikke muligt for CD (med 8 
mandater af 179) at få sine synspunkter ført igennem.
CD lagde derefter afgørende vægt på at gøre overgangsperioden så lang 
som muligt — CD's ønske var mindst 10 år. Og her har CD i hvert fald 
opnået et bedre resultat, end man først havde kunnet vente.
I radioavisen onsdag den 19. juni 1985, kl. 18.30, sagde statsministeren:
» Vi' ved alle, at CD har ønsket bedst muligt at varetage ikke 
mindst parcelhusejernes interesser; men det har også fået et 
smukt udtryk i den 6-årige overgangsperiode, der nu bliver 
virkelighed. Det er ikke mindst CD's fortjeneste, at det er kommet 
på plads, og derfor mener jeg, at vi alle - både de fire 
regeringspartier og de to i opposition - kan sige, at vi har nået et 
smukt resultat, som vi kan være bekendt.«
CD stemte først og fremmest for forslagene under hensyntagen til ønsket 
om at bevare en ikke-socialistisk regering. CD må i øvrigt betragte det 
opnåede resultat som bedre end noget andet, der kunne opnås ved den 
bestående sammensætning af folketinget.
Som anført andetsteds har Socialdemokratiet, SF og det Radikale Venstre 
flere mandater end de fire regeringspartier. Sammen med VS har de flertal 
i folketinget, nemlig 93 mandater af folketingets 179. Dette flertal ønsker 
en højere skat på boligen, og de fire regeringspartier har altså ikke 
mandater nok til at hindre, at de ved hver given lejlighed øger 
ejendomsbeskatningen.


CD i Firkløverregeringen
Det er almindeligt anerkendt, at CD har været en særdeles loyal 
regeringspartner. Typisk er følgende kommentar i dagbladet Børsen i en 
ledende artikel den 10.12.85:
»CD står for en utrolig loyalitet«
Medens de Radikale befinder sig i en ønskeposition, hvor partiet stort set 
får opfyldt alle sine ønsker, må Centrum-Demokraterne indkassere det ene 
nederlag efter det andet. I forbindelse med skattereformen tabte CD slaget 
om ejendomsskatterne, og regeringens julepakke går ud over en anden af 
CD's mærkesager - privatbilismen, som bliver ramt af en kraftig stigning i 
benzinafgiften. Den manglende gennemslagskraft, som CD's synspunkter 
har i regeringen, medfører naturligvis utilfredshed i CD's rækker. Erhard 
Jacobsen, som er en af Firkløverregeringens fædre, har hidtil med utrolig 
loyalitet bakket regeringens politik op. Men det siger sig selv, at CD på lidt 
længere sigt ikke kan leve med, at alle partiets programpunkter bliver un-
dermineret. Skal CD overleve politisk, må der tages et rimeligt hensyn til 
partiets synspunkter.
Centrum-Demokraterne har uanset partiets helhjertede støtte til fir-
kløversamarbejdet ikke lagt skjul på, at partiet ikke har helt samme 
opfattelse som andre partier i regeringen. Det gælder i holdningen over for 
fagbevægelsen, hvor CD gentagne gange har advaret mod at skabe en 
dårlig atmosfære mellem regeringen og LO's ledere, bl.a. under hensyn til, 
at der ikke kan føres indkomstpolitik her i landet uden fagbevægelsens 
medvirken. Det gælder tillige holdningen til det sociale boligbyggeri, hvor 
CD ved flere lejligheder har fremhævet dette byggeris betydning, ikke 
mindst i kommunernes socialpolitiske bestræbelser.
Det gælder ligeledes i spørgsmålet om den offentlige sektor. CD afviser 
ganske vist socialdemokratiske ønsker om at lade det offentlige overtage 
flere og flere funktioner i samfundet, men CD betragter ikke privat 
initiativ og fri konkurrence som en patentmedicin, der kan give løsninger 
på alle foreliggende samfundsproblemer.


CD mener for øvrigt, at der nu efter de omfattende gennemførte besparelser 
er tale om, at den offentlige service på en række områder er forringet i 
utilladelig grad. Kommunernes besparelser har medført, at man ikke har 
det fornødne personale, og navnlig ikke personale med den fornødne 
uddannelse.
CD anser det for særdeles skadeligt — ikke mindst for erhvervslivet — 
hvis de offentligt ansatte savner fornøden kvalifikation og dermed er ude af 
stand til at betjene borgerne tilfredsstillende.
CD har fuldt ud støttet ministre, som har drevet såkaldt privatise-
ringspolitik såvel som ministre, der har foretaget betydalige besparelser i 
den offentlige sektor. Men det har CD ikke gjort, fordi man ideologisk 
fandt, at det var rigtigt. Man har alene gjort det i erkendelse af 
nødvendighedens lov: når vi skal undgå et underskud på 100 milliarder 
kroner, må vi skære ned på alle områder, hvor staten og kommunerne har 
store udgifter.


Fattigdom kan afskaffes
Uden disse ubehagelige nedskæringer ville statens og kommunernes 
udgifter antagelig være 25-30 milliarder kroner større hvert år — og stadigt 
stigende i kommende år.
Men når man således generelt har foretaget meget betydelige besparelser, 
mener CD til gengæld, at man — når balance på statsbudgettet er opnået — 
kan forsvare at anvende I-IV2 milliard kroner om året på at afhjælpe 
særlige trangstilfælde. Ville man bruge 1 milliard kroner på at hjælpe store 
grupper (f.eks. pensionister) med ca. 100 kr. mere pr. måned, ville hjælpen 
ikke have nævneværdig betydning. Kan man derimod yde 1 milliard kroner 
til 70-80.000 særligt trængende personer, vil man utvivlsomt derved 
bidrage effektivt til at fjerne fattigdommen. CD's minister, socialminister 
Mimi Stilling Jakobsen, har netop på den baggrund foretaget en 
undersøgelse af spørgsmålet: hvem er de fattige i Danmark? Ministeren har 
ligeledes bebudet et indgreb over for de såkaldte »samspilsproblemer«, f. 
eks. at ældre borgere, som har sparet op, eller som påtager sig småjobs, 
straffes med betydelige nedslag i pensionen.
Hvis det er nødvendigt yderligere at bekæmpe valutaforbruget, mener CD 
ikke, at yderligere besparelser er vejen frem. Med megen ulyst har CD 
deltaget i de nedskæringer, der var nødvendige for at få det store 
underskud på statens budget nedbragt. Men CD kan ikke gå med til 
yderligere begrænsning i offentlige ydelser og tjenester og mener i øvrigt 
ikke, at dette yder noget til at nedbringe valutaforbruget.


I årevis har store dele af den danske befolkning — herunder også 
hovedparten af danske politikere — båret på en skyldfølelse, når talen var 
om landets store valutaunderskud.
Naturligvis er det sundt, at en befolkning har selvkritik, og i en årrække 
kunne vi med god grund bebrejde os selv, at vi — som det hedder — 
levede over evne. I de år, hvor staten gav flere penge ud, end man mente at 
kunne opkræve i skat, altså underskud på statens budget, må man erkende, 
at vi levede på bekostning af andre, dels på bekostning af fremtidens 
borgere, som skulle være med til at betale nutidens udgifter, dels ved at 
låne i udlandet og derved forøge vores i forvejen for store valutaunderskud. 
Men takket være en usædvanlig vellykket indsats fra den nuværende 
regerings side har man på rekordtid nedbragt underskuddet, ja måske 
opnået et beskedent overskud på statens budget. Og så lever vi ikke mere 
over evne. At vi stadig har underskud i vor samhandel med udlandet er ikke 
udtryk for, at vi lever over evne. Men dels må vi nu bære byrderne, som vi 
har pådraget os i de tidligere år: en stor gæld skal afdrages og forrentes. Og 
dels ligger det i Danmarks økonomiske struktur, at et underskud i 
samhandelen med udlandet er næsten uundgåeligt.


Danmarks særlige struktur
Danmark har næsten ingen råstoffer, og i Danmark er der en stor 
produktion. Al produktion kræver import af udenlandske varer, altså 
forbrug af udenlandsk valuta. En borger i Danmark producerer i 
gennemsnit mere end en borger i de fleste andre lande. Heraf følger 
naturligt, at han tjener mere, og lige så naturligt, at han bruger mere — 
og vel at mærke en stor del i udenlandsk valuta. Som tommelfingerregel 
anslår man, at 100 kroners forbrug medfører 35 kroners forbrug af 
udenlandsk valuta. Andre lande er ikke så afhængige af deres 
udenrigshandel, andre lande har flere råstoffer, og den udenlandske borger 
producerer og tjener ikke så meget som den danske borger. Derfor er der 
intet unaturligt i, at danske borgere køber mere i udlandet, end udlandets 
borgere har råd til at købe hos os. Men resultatet er, at vi år for.år får 
valutaunderskud og stigende gæld. Og hvad kan man så gøre ved det?
Der er ting, vi ikke kan gøre. Internationalt har vi forpligtet os til ikke at 
hindre import af udenlandske varer ved hjælp af direkte restriktioner, men 
heller ikke indirekte, f. eks. ved høje toldsatser. En devaluering af den 
danske krone, hvorved man ville gøre udenlandske varer dyrere, kan vi 
heller ikke foretage uden efter aftale med en række andre lande. Alt hvad 
der i øvrigt kan gøres, altså hvad en OECD-ekspert eller andre eksperter 
ville kunne tilråde, har danske regeringer forlængst gennemført. Vi har 
strammet indkomstpolitikken mere end noget andet land, vi har højere 
forbrugsafgifter, end man har i noget andet land. Vi har kunnet holde igen 
på priserne, så godt som i noget andet land. Renten er faldet fantastisk, og 
først og fremmest har regeringen som sagt nedbragt de offentlige udgifter i 
et næsten utroligt omfang. På den baggrund kan Danmark med rette 
spørge: Kan vi overhovedet løse dette problem, uden at andre lande yder 
et bidrag. Naturligvis ikke i form af et tilskud — vore borgere er rigere 
end andre landes borgere. Men i form af et større forbrug i de lande. 
Såfremt Vesttyskland, England, Frankrig og Benelux med 200 millioner 
indbyggere blot udvider forbruget med få procent, vil Danmarks 
valutaproblemer formentlig være løst. Vor konkurrenceevne er der jo intet 
i vejen med.


Valutaunderskud — et EF-problem
Et særligt probleni udgør den store, oparbejdede udenlandsgæld. Man kan 
med rette spørge, om det ikke var en opgave for EF at prøve at løse 
gældsproblemet for Danmark og andre lande i en lignende situation. Måske 
vil det vise sig, at en løsning af valutaproblemerne inden for EF-landene er 
prøvestenen på, om ledende politikere i en række lande mener noget 
alvorligt med deres megen tale om en Europa-Union. Kan man ikke 
fremme samhandelen inden for fællesskabet, er det svært at se, at man med 
held kan tage fat på ret mange andre opgaver af betydning i Europa. Et 
tankeeksperiment: En EF-fællesbank fik sådanne midler stillet til rådighed, 
at den på ethvert tidspunkt kunne yde billige lån til de lande, hvor afvikling 
af gæld var et problem. Sådanne midler kunne bl.a. tilvejebringes derved, 
at lande, som gennem længere tid kørte med betydeligt overskud i deres 
samhandel med udlandet (som f.eks. Vesttyskland), blev pålagt en 
forpligtelse til at aflevere en del af det årlige overskud til en lav rente til 
denne fællesbank, indtil man ved interne økonomiske foranstaltninger 
havde øget befolkningens indkomst og forbrugsmuligheder og derved 
bidraget til at bringe balance på deres samhandel med andre lande. Japans 
nuværende stilling i verdensøkonomien giver en advarsel om, at et land 
ikke i det lange løb kan opretholde store overskud på betalingsbalancen og 
så uforstyrret fortsætte en samhandel med andre lande. EF undgår ikke at 
komme ind i billedet, idet Danmark kun har én udvej tilbage, hvis vi 
virkelig skal begrænse befolkningens forbrug, nemlig at forhøje momsen 
kraftigt. Det er i modstrid med, at EF ønsker ensartede satser, og mange 
lande har en meget lav moms. Men så må EF's sagkyndige fortælle, 
hvordan Danmark ellers kan løse problemet, og der kan der som sagt ikke 
anvises nogen anden udvej. Efter Danmarks helhjertede JA til EF-pakken, 
som også indeholdt ønske om valutasamarbejde, er det ikke unaturligt, hvis 
den danske regering gør øvrige EF-ministre opmærksomme på dette 
spørgsmål. Og vel at mærke: vi beder ikke om hjælp og tilskud — vi beder 
bare om, at man realiserer Fællesskabets ideer.


NATO sikrer fred og politisk frihed
CD anser det for et politisk hovedmål at bevare Danmarks tilknytning til 
den vestlige verden. Af al magt advarer vi mod at gøre Danmark neutral i 
sin stillingtagen til øst/vest-modsætningerne. CD går ind for dansk 
medlemsskab af NATO og for et dansk forsvar, der lever op til de fælles 
mål, som NATO-landene har opstillet.
Fortidens erfaringer har klart vist, at fred ikke opnås bare ved at være 
fredelig og bede andre om fred. Kun ved fælles optræden gennem det 
etablerede NATO-samarbejde kan et lille og militært svagt land som 
Danmark opnå garantier imod at blive afhængigt af —eller måske endog 
opslugt af en så stor nabo som Sovjetunionen. Og USA er uundværlig i 
dette samarbejde.


USA — en uundværlig forbundsfælle
Den politiske venstrefløj bruger mange kræfter på at nedrakke og 
mistænkeliggøre USA. Stort set anvendes de samme argumenter og samme 
udtryk, som man kan høre i de dansksprogede agitationsud-sendelser fra 
Radio Moskva og andre østeuropæiske radiostationer. Det er ikke 
Danmarks sag at godkende USA's udenrigspolitik. Hvad USA finder 
rimeligt eller nødvendigt at foretage sig i Mellem- og Sydamerika eller i 
Asien, må den amerikanske regering stå til ansvar for over for de 
amerikanske vælgere. Vi har naturligvis lov til at kritisere, men vi kan ikke 
gøre krav på, at USA skal gøre, som vi ønsker — ligesom USA må affinde 
sig med, at Danmark handler med Sovjet og Polen i det omfang, vi finder 
det rimeligt. USA er den dag i dag en afgørende faktor i vort 
sikkerhedssamarbejde. Uden USA kan NATO ikke bestå.
Det er ikke Danmark — og heller ikke NATO — der har ønsket en 
oprustning. CD siger rent ud: det er Sovjetunionen, vi er bange for. 
Gentagne gange har det kommunistiske diktatur anvendt militærstyrker til 
at opnå herredømme over andre nationer. Ustandselig afholdes 
militærøvelser nær Danmarks kyster. Vi har ingen grund til at tro på 
forsikringer om Sovjets fredelige hensigter. Det var Sovjet, der straks efter 
2. verdenskrig tog initiativ til at udvide sit herredømme over andre lande. 
På den baggrund dannede de vestlige lande den nordatlantiske 
forsvarsorganisation (NATO) i 1949. Siden har denne organisation 
bestræbt sig på at skabe balance, så Sovjet ikke fik magt til at tvinge flere 
nabolande til politisk/militær underkastelse.


EF sikrer økonomisk uafhængighed
Men også økonomisk må vi sikre os. Danmark er alt for lille og alt for 
afhængig af udenlandske råvarer til, at vi kan optræde som selvstændig 
enhed i verdensøkonomien. Vi må gå i forbund med andre. Nøgternt må vi 
erkende, at hvis vi ikke holder fast i det vestlige samarbejde, tvinges vi før 
eller senere ind i de østlige landes økonomikreds. Ikke blot er det 
ensbetydende med betydeligt nedsat levestandard — altså i retning af den 
fattigdom, der i dag råder i Østlandene — men tillige vil en sådan 
udvikling før eller senere true vor politiske selvstændighed.
For CD er EF andet og mere end en god forretning. Mindre end 1/5 af 
verdens nationer har en demokratisk styreform som vor; det er dikta-
turstyrer, der dominerer det meste af jordens befolkning med deraf 
følgende undertrykkelse af den fri meningsdannelse og militær trussel mod 
de omliggende demokratier.
Sammen med USA skal et enigt og stærkt Vesteuropa skabe sikkerhed for, 
at den vestlige verdens politiske frihedsrettigheder og frie økonomi kan 
overleve og danne mønster for frihedselskende borgere i alle lande.
Ved den nyligt vedtagne tilføjelse til Rom-traktaten er der sket en 
udvidelse af EF-landenes udenrigspolitiske samarbejde. Det er et glædeligt 
bevis for, at samarbejdsånden mellem EF-landene har gjort gode 
fremskridt i årene siden Danmarks indtræden i 1973. Og det må stærkt 
understreges, at Danmark gennem dette politiske samarbejde får 
medindflydelse på verdenspolitikken helt anderledes, end når et 
folketingsflertal på må og få vedtager drastiske dagsordener og 
resolutioner, som man sender ud i verden.
Hvad Danmark mener om den verdenspolitiske udvikling gør næppe 
indtryk ret mange steder på kloden, ja et flertal af jordens befolkning aner 
måske knap nok, at Danmark eksisterer. Men EF kender man — og EF 
nyder stadigt stigende agtelse.
CD deler ikke den almindeligt udbredte frygt for en såkaldt »Europa-
Union«. Tværtimod ønsker CD, at der sker udvidelse af EF-samar-bejdet 
på alle punkter.


CD ønsker at styrke EF-parlamentet
EF-parlamentet er meget forskelligt fra folketinget og de andre landes 
parlamenter. Vore nationale parlamenter har meget stor indflydelse. De 
bestemmer, hvem der skal være ministre, og de træffer beslutning om alle 
lovforslag.
EF-parlamentet er derimod kun rådgivende. Alle beslutninger om fælles 
lovgivning i EF-landene træffes i Ministerrådet — bestående af ministre, 
der er valgt — ikke af EF-parlamentet, men i hvert af de 12 
medlemslande.
Det er helt urimeligt, at f.eks. danske politikere fremsætter nedsættende 
udtalelser om EF-parlamentets virksomhed. Faktisk har medlemmer af 
dette parlament i mange år været forud for ministrene med krav om 
fremskridt på mange felter. Ikke mindst har spørgsmål, som Danmark er 
stærkt interesseret i — f.eks. fælles miljøkrav — utallige gange været rejst 
af Parlamentet over for Ministerrådet. I sandhedens navn må det siges, at 
ministrene ikke altid har vist fornødent hensyn til den sagkundskab, som 
Parlamentet rummer, eller den kendsgerning, at Parlamentets medlemmer 
er valgt direkte af 100-150 millioner vælgere i EF-landene.
EF-parlamentet fortjener moralsk støtte til at minde ministrene om, at de 
ikke alene skal tjene nationale særinteresser, men også skal huske de 
fælleseuropæiske synspunkter, når de træffer beslutningerne. Det gavner 
ikke mindst de små lande, herunder også Danmark.


Kulturkamp — måske det allervigtigste
CD ønsker stærkt at understrege, at politik er andet og mere end penge og 
økonomi. På kulturfronten foregår til stadighed en kamp, som er mindst 
lige så vigtig. For CD har det været en hovedopgave at bekæmpe det 
såkaldte »ungdomsoprør«. Ikke mindst har CD ivret imod den virkning, 
som dette oprør har haft på udviklingen inden for folkeskole, gymnasium, 
universiteter — og da ikke mindst inden for Danmarks Radio.


En ny og bedre folkeskole
CD er meget betænkelig ved den udvikling, som har fundet sted i den 
danske folkeskole igennem de seneste 15-20 år. CD stemte imod den 
folkeskolelov, som et stort flertal i folketinget vedtog i 1974, og har siden 
gentagne gange stillet forslag om ændring af loven. En lang række klager 
fra forældre, lærere og elever har ligget på linje med den af CD fremførte 
kritik.
Det skal understreges, at det ikke er lærernes skyld, at denne udvikling har 
fundet sted. De udfører et dygtigt og slidsomt arbejde; men loven giver 
dårlige betingelser for en seriøs lærergerning.
CD ønsker, at der skal stilles krav til eleverne om flere kundskaber, først 
og fremmest i de elementære fag — dansk, regning, historie og geografi. 
Den foragt for såkaldt »paratviden«, som toneangivende pædagoger har 
udvist, har resulteret i en alvorlig mangel på viden i næsten alle elementære 
fag.
CD ønsker, at loven skal stille klare minimumskrav i de elementære fag og 
ønsker tillige, at det gennem prøver og eksamener kontrolleres, at eleverne 
har erhvervet den fornødne viden.
CD finder det samtidig nødvendigt, at man gennem en ændring af 
skolernes styrelseslov sikrer en fast ledelse af skolen. Specielt skal 
skoleinspektørens beføjelser styrkes. Det er en naturlig sag, at alle lærere 
på en skole inddrages i overvejelser om undervisningsforhold, om 
forholdet til eleverne o.s.v. Men skolelederen må have myndighed til i 
givet fald at træffe den afgørende beslutning. Det er ligeledes naturligt, at 
forældrene inddrages som rådgiver, men deres opgave må hovedsagelig 
være af rådgivende og tilsynsførende karakter.
CD vil stærkt anbefale, at eleverne inddrages i løsningen af daglige 
praktiske opgaver på skolen. Men det ligger i sagens natur, at de ikke kan 
bestemme hverken med hensyn til fagenes indhold, med hensyn til 
bogvalg, med hensyn til undervisningens form og karakter. Det er alene 
læreren, der har ansvaret for undervisningens forløb.


Gymnasiet for de bogligt dygtigste
Tiltagende kritik og voksende utilfredshed i mange kredse tilskynder 
lovgiverne til at lave om på gymnasiet — men hvordan? Ikke uventet går 
ønskerne i to vidt forskellige retninger.
En gruppe kritikere ønsker at føre ungdomsoprøret, der allerede har sat sig 
beklageligt mange spor i skole- og undervisning, videre og at omdanne 
gymnasiet til blot at være et led i en almindelig ungdomsuddannelse. En 
anden gruppe ønsker, at gymnasiet — med respekt for stedfundne 
ændringer i tekniske og økonomiske forhold — fastholder de 
grundprincipper, som i årtier var bærende for undervisningen. CD støtter 
klart denne sidste holdning.
Så kraftigt som muligt advarer CD imod at slække på kravene til elevernes 
viden, ja måske endda helt stryge eksamener og prøver. CD ønsker at gå i 
stik modsat retning.
CD ønsker at gøre gymnasiet til et uddannelsessted for de unge, til hvem 
der stilles særligt store krav om boglige evner.


Beklageligvis er det lykkedes for ligheds-romantikerne at lokke titusinder 
af unge over i gymnasiet, uagtet at de med langt større udbytte kunne have 
valgt en anden vej. Det turde være en total misforståelse, at en murer, 
blikkenslager, tømrer eller snedker skulle være dygtigere, blot fordi 
vedkommende havde en studentereksamen. Hans dygtighed skal 
respekteres fuldt og helt på linie med respekten for studentens dygtighed. 
Dygtigheden gør sig gældende på to helt forskellige områder og er lige 
uundværlig for samfundet.
CD ser gerne en friere adgang til gymnasiet, f.eks. således, at unge på 14-
15 år har adgang alene i kraft af, at de har bestået en adgangsprøve. For 
unge, der stiler mod en videregående akademisk uddannelse, mener CD, at 
4-års gymnasietid er nødvendig. Man vil derved opnå en større egnethed 
hos de studerende ved påbegyndelsen af den højere uddannelse og muligt 
derefter skære studietiden ned. Men CD ønsker også, at flere efter eget 
ønske kan forlade gymnasiet allerede efter 2 års studium og så med et 
eksamensbevis, der giver adgang til de mere kortvarige uddannelser. 
Samtidig ønsker CD undervisningen i folkeskolens 9. og 10. klasse 
strammet op således, at en afgangseksamen herfra kunne sidestilles med 
den to-årige gymnasieuddannelse. Og endvidere, at elever herefter skulle 
kunne gå fra 10. klasse og ind i gymnasiets 3. og 4. år.
Baggrunden for ønsket om at stramme undervisningen i folkeskolen op er, 
at man med beklagelse har måttet konstatere, at de såkaldt progressive 
pædagoger har haft held til at undergrave undervisningen i såkaldt 
paratviden. De mangler, der i dag kan konstateres hos elever, der forlader 
folkeskolen, må rettes op, inden disse elever kan regne med at påbegynde 
en gymnasieuddannelse.


Alsidighed i radio og TV
Det er næppe nogen overdreven påstand, at Centrum-Demokraterne frem 
for noget andet parti har været debatskabende i spørgsmål om manglende 
alsidighed i Danmarks Radio. Det er sket gennem vore repræsentanter i 
Radiorådet, gennem vor virksomhed i Aktive Lyttere og Seere samt i 
talrige debatter i Folketinget. Tre år i træk (1978-81) stillede CD forslag til 
ændring af radioloven. Hovedsynspunktet i de tre forslag var, at det er 
nødvendigt at klargøre, hvad loven mener med begrebet alsidighed.
CD ønskede, at lovens lidt svagt formulerede krav om alsidighed får en 
ganske præcis udformning:
1.	Danmarks Radio må ikke tage stilling i kontroversielle sam-
fundsspørgsmål.
2.	Ingen medarbejder i Danmarks Radio må bruge udsendelserne til at 
agitere for egne holdninger og synspunkter.
3.	Der må ikke i udsendelserne rettes angreb på personer, institutioner 
eller virksomheder, uden at de angrebne får mulighed for at forsvare 
sig på lige fod med angriberne.


Når CD har fremhævet en sådan definition, er det bl.a. med det formål, at 
enhver borger — herunder en privat organisation som Aktive Lyttere og 
Seere — skal kunne gå direkte til domstolene med krav om, at lovens 
betingelser overholdes. En af Radiorådets opgaver har været at sikre kravet 
om alsidighed og fairness overholdt. En opgave, som efter CD's opfattelse 
bestemt ikke er løst tilfredsstillende. Aktive Lyttere og Seere har stort set 
været ene om at tage kontrolvirksomheden alvorligt, og bedre bliver det 
naturligvis ikke, hvis et politisk flertal får held til at nedlægge Radiorådet i 
sin nuværende form.
CD har fra første færd støttet den tanke, at der bør gives adgang til 
reklamevirksomhed i radio og TV, og det er nu sket gennem vedtagelse af 
en lov om TV-2. Men ingen må tro, at hverken to, tre eller flere stationer i 
sig selv garanterer den alsidighed, loven tilsigter. Derfor er der stadig 
behov for, at kontrolvirksomheden opretholdes, og først og fremmest må 
loven skærpes i den retning, CD tidligere har tilkendegivet.


Det er folketingets flertal, der 
bestemmer
»I er jo i regeringen — hvorfor gør I ikke noget?« Det spørgsmål møder 
talsmænd fra firkløverpartierne ofte. En stor del af vælgerne har øjensynligt 
ikke kendskab til de reelle magtforhold, til partiernes styrke i folketinget, 
således som den kan aflæses af nedenstående tabel:
Partiernes mandattal i folketinget 1986
Socialdemokratiet (S)      57	
Krist. folkeparti (KrF)	5
Kons. folkeparti (KF)      43	
Fremskridtsp. (FP)	4
Venstre (V)                       24	
Venstresoc. (VS)	3
Soc.folkeparti (SF)           23
Valgt i Grønland	1
Radikale Venstre (RV)    10	
Valgt på Færøerne	1 
Centrum-Demokrat. (CD) 8

Det kan ikke understreges for tit, at i vort demokrati er det ikke regeringen, 
men folketingets flertal, der træffer afgørende beslutninger. Naturligvis er 
det vigtigt at have regeringsmagten. Ikke blot kan man derved afgøre en 
række politiske detailspørgsmål, som kan have stor betydning i 
dagligdagen. Tillige kan man gennem ansættelser affolk på administrative 
nøgleposter og gennem sammensætning af råd, udvalg og kommissioner 
øve afgørende indflydelse på politiske hovedspørgsmål på længere sigt.
Men som sagt: flertallet i folketinget bestemmer lovgivningen og har 
tillige afgørende indflydelse på de vigtigste administrative beslutninger. 
Som det fremgår af tabellen, har de fire regeringspartier ikke flertal — kun 
79 af tingets 179 pladser. Ikke blot må man hente støtte hos de 10 radikale 
medlemmer; tillige må man sikre sig, at medlemmer fra Færøerne og 
Grønland stemmer for eller i hvert fald ikke imod regeringens forslag.
Socialdemokratiet, SF og VS har tilsammen 83 mandater. Støttes de af de 
Radikale, har de altså 93, d.v.s. et solidt flertal af de 179manda-


Sympati er ikke nok
I den forbindelse må det ikke glemmes, at i en række vigtige spørgsmål om 
udenrigspolitik, forsvarspolitik, skole- og uddannelsespolitik og 
kulturpolitik må det forventes, at de Radikale støtter de tre partier og ikke 
firkløverpartierne. Det gælder tillige i mange skattespørgsmål, bl.a. netop 
ejendomsskatter og bilafgifter. Her må regeringen regne med et flertal for 
en anden politik end den, de fire partier ønsker at føre.
Et stort flertal af befolkningen slutter op om dansk medlemsskab af NATO 
og EF, men vælgerne giver partier, som er imod eller har en valen 
holdning, flertal i tinget. 2 millioner vælgere er interesseret i, at skat på 
ejer- og fritidsbolig ikke ustandseligt presses i vejret, men de fleste af dem 
stemmer på et af de fire partier, som går ind for højere skatter. På samme 
måde med bilafgifter.
Hvis f.eks. 500.000 parcelhusejere, som ved sidste valg stemte på 
Socialdemokratiet og de Radikale, i stedet stemte på CD, ville de i 
fremtiden være sikret mod urimelig beskatning af parcelhuse.
Siden CD blev startet i 1973, har partiet kunnet glæde sig ved sympati hos 
vælgere i mange partier; men af stemmer har man kun kunnet få mellem 
100.000 og 250.000. Derfor har CD kun haft begrænset indflydelse med 
sine få mandater ud af de 179. Såfremt de har sympati for CD's holdning til 
udenrigspolitik, til forsvarspolitik, til skole-og uddannelsespolitik og til 
CD's kamp mod højere ejendomsskatter og bilafgifter
- da må De næste gang stemme på partiet.
Skulle De yderligere have lyst til aktivt at støtte CD i det daglige politiske 
arbejde i vore foreninger, kan De benytte den kupon, der findes på 
bagsiden af brochuren. For som sagt: sympati er ikke nok.




