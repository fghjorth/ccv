Centrum-Demokraterne
Centrum-Demokraterne havde ikke eksisteret i 24 timer, før valget var udskrevet. Alle kræfter har 
måttet samles om at få partiet anmeldt og kandidater udpeget og opstillet i løbet af få dage. På 
denne baggrund har vi selvsagt ikke kunnet udarbejde et egentligt partiprogram.
Men vi har - til eget brug - klargjort os en række hovedretningslinier for centrale områder i dansk 
politik, og disse retningslinier, der har karakter af et principielt valgoplæg, præsenteres hermed. Det 
er altså ikke noget katalog med færdige svar på alle spørgsmål, men Centrum-Demokraternes 
valgoplæg giver svar på det, der er dagens mest presserende spørgsmål: Hvordan ser der egentlig ud 
i midten af dansk politik?
Hvordan ser der ud i midten af dansk politik?
Danmark er et godt land at leve i. Den danske udgave af det privatkapitalistiske system har bidraget 
væsentligt til at gøre Danmark til et rigt og menneskeværdigt samfund. Politikere i alle partier med 
samfundsforståelse og social samvittighed har formået at hindre systemets udskejelser. Sammen 
med en dygtig og ansvarsbevidst fagbevægelse har de skabt en større grad af social lighed og 
menneskelig frihed i vort land end i de fleste andre.
Dette syn er baggrunden for Centrum-Demokraterne. Vi drømmer ikke om at påstå, at alt er såre 
godt og ikke kan gøres bedre. Men vi ønsker at understrege, at der i Danmark har fundet en rig 
udvikling sted, en udvikling og ikke en revolution, som man har set det andetsteds. Det er Centrum-
Demokraternes mål at videreføre denne udvikling af Danmark på det bestående samfunds grund. 
Siden 1966 har blokdannelserne i folketinget umuliggjort den samling omkring midten, som 
tidligere kendetegnede dansk politik og betingede dens fremgangslinie. Blokdannelserne svarer ikke 
til befolkningens ønsker. Bl.a. har kræfterne længst til venstre - så fåtallige de end er - haft en 
uforholdsmæssig stor indflydelse.
Danmark har længe savnet en stabil regering, en regering, der kunne gennemføre en konsekvent og 
retfærdig lovgivning, uden ustandselig at løbe risiko for at blive styrtet af en opposition, hvis 
hovedmål blot var selv at få regeringsmagten.
Det er denne blokpolitik og dens svigtende evne til at løse landets problemer, der i befolkningen har 
skabt utryghed og mismod. Frasemagere og skrivebordsteoretikere har haft gode dage. Ordene har 
været billige, men handlingerne så dyre, at ingen af partierne har turdet eller kunnet betale prisen. 
Derfor må blokpolitikken bringes til ophør. Danske vælgere er ikke opdelt i en venstreorienteret og 
en højreorienteret halvdel. Det overvejende flertal befinder sig i midten af dansk politik. Fløjene til 
venstre og til højre er små og ganske uden politisk betydning i det øjeblik blokpolitikken er bragt til 
ophør.
Centrum-Demokraterne ønsker at samle de politiske kræfter i dansk politik omkring en midterlinje. 
Som billedet tegner sig her op til valget, er det klart, at ingen af de to traditionelle blokke, V-K-R 
eller S-SF, vil være i stand til at danne et flertal. Det er afslutningen på en parlamentarisk epoke, 
hvorunder et lille socialistisk parti, der repræsenterer ganske få procent af vælgerne, har kunnet 
spille rollen som tungen på vægtskålen.
Indkomst og skattetryk
Den sociale fremskridtslinje, som Danmark med rette kan rose sig af, koster penge. Centrum-
Demokraterne vil ikke være med til at skrue velfærdssamfundet tilbage. Vi går ind for det sociale 
demokrati. Derfor kan vi ikke love en formindskelse af det samlede skattetryk, dvs. den samlede 
byrde af moms, skatter og afgifter.
Centrum-Demokraterne finder den indkomstudjævning, der har fundet sted gennem de sidste årtier, 
ønskelig. Vi vil tilstræbe en fortsat udvikling i denne retning, realiseret gennem forsøg på at skabe 
bred enighed om en retfærdig og samfundsgavnlig indkomstpolitik, der sammen med en langfristet 
planlægning af efteruddannelsen kan løse lavtlønsproblemet. Erfaringen har vist, at de lavtlønnedes 
problem ikke kan løses af arbejdsmarkedet selv eller gennem skatter, afgifter eller sociale ydelser.
Grundlaget for velfærdssamfundet er den almindelige økonomiske aktivitet. Derfor skal det kunne 
betale sig for borgerne at øve den daglige indsats i de erhverv, som er samfundets fundament 
Centrum-Demokraterne deler den opfattelse, at de seneste års kraftige vækst i de offentlige udgifter 
ikke kan opretholdes. Men vi erkender, at det ville være urealistisk at love nedsættelse af de 
offentlige udgifter. I stedet for må bestræbelserne samles om at få den fremtidige stigningstakt 
tilpasset erhvervslivets bæreevne, og herunder vil vi lægge stor vægt på den langsigtede 
harmonisering mellem den offentlige og den private sektor, således som det er påpeget i 
perspektivplanerne I og II. Ud fra disse synspunkter vil Centrum-Demokraterne arbejde for sådanne 
ændringer af skatte- og afgiftssystemet, som kan formindske indkomstbeskatningen i almindelighed 
og især for ekstra indsats ved overarbejde. Dette kan kun ske mod en tilsvarende forhøjelse af 
momsen. Vi vil endvidere foreslå en væsentlig nedsættelse af den urimeligt høje omsætningsafgift 
på personbiler mod en tilsvarende forhøjelse af benzinafgiften.
Momsforhøjelsen, der nødvendigvis bliver væsentlig, en sats på 25 % i stedet for den nuværende på 
15 % må påregnes, vil blive ledsaget af samtidige forhøjelser af invalide- og folkepensioner samt 
børnetilskud m.v., Folk med små indkomster skal naturligvis ikke over priserne betale en 
skattelettelse for bedrestillede medborgere.
Målet med disse reformer er at formindske trækprocenten i forbindelse med en udvidelse af 
proportionalskattetrækket og at ophæve den af afgiftspolitikken skabte, urimelige indskrænkning i 
det frie forbrugsvalg, der har ramt et så betydningsfuldt gode som bilen. I dag diskrimineres 
mennesker med små indkomster og ringe kreditmuligheder.
Det er også nødvendigt, at der skabes almindelig tillid til, at ingen misbruger eller uhindret snylter 
på vort sociale bistandssystem. På samme måde må ingen ustraffet kunne unddrage sig deres andel i 
de fælles byrder ved skattesnyderi, og ingen skal have mulighed for at tilegne sig frugterne af de 
værdier, der er skabt af andre eller af samfundsudviklingen.
Centrum-Demokraterne understreger stærkt, at landets politiske ledelse bør føre en forsigtig og 
velgennemtænkt reformpolitik. Store reformer bør ikke gennemføres på et spinkelt parlamentarisk 
grundlag og ganske særligt ikke, hvis det er åbenbart, at et flertal i befolkningen ikke har forstået 
deres betydning og accepteret deres konsekvenser. Der bør ikke med kort varsel og øjeblikkelig 
virkning gennemføres større ændringer i den lovgivning, der udgør grundlaget for borgernes 
økonomiske dispositioner,
I forbindelse med reformer, der pålægger de erhvervsdrivende administrative byrder, er det 
Centrum-Demokraternes opfattelse, at der bør ydes disse grupper en rimelig kompensation for det 
arbejde for det offentlige, der pålægges dem. I den sammenhæng er vi indstillet på at finde frem til 
en retfærdigere løsning af de beskatningsmæssige problemer omkring de medhjælpende hustruer,
Formue og medbestemmelse
Det danske samfund er baseret på en såkaldt blandingsøkonomi, dvs. en privatkapitalistisk økonomi 
under offentlig regulering. Centrum-Demokraterne ønsker ikke principielle ændringer i dette 
forhold. Erfaringerne overalt har vist, at bortset fra fascismen er kommunismen og statskapitalismen 
vor tids største trussel mod retssamfundet og menneskerettighederne. Det er desuden en 
kendsgerning, at produktiviteten og levestandarden er lavere i lande, hvor den økonomiske og den 
politiske magt er koncentreret i ét og samme ledelsesapparat. Centrum-Demokraterne vil på det 
bestående samfunds grund arbejde for en spredning af den økonomiske magt. Det er af stor 
betydning for det danske demokratis konsolidering og videre udvikling, at alle landets borgere har 
reelle muligheder for gennem en personlig arbejdsindsats og en personlig opsparing at erhverve en 
andel i formuetilvæksten. Centrum-Demokraterne går derfor i princippet ind for at styrke den 
enkelte arbejdstagers interesse og ansvarsfølelse for den virksomhed, han arbejder i. Vi tager 
afstand fra centrale fonds, der er uforenelige med ønsket om at øge den enkelte borgers frihed og 
hans engagement i den virksomhed, han er tilknyttet.
Det meget omtalte »økonomiske demokrati« er en kompliceret sag. Det er af afgørende betydning, 
at den kommende lovgivning herom ikke belaster det danske erhvervsliv til skade for den fortsatte 
økonomiske udvikling. Gennemførelsen af en lovgivning på dette ømtålelige område må 
forudsætte, at alle væsentlige konsekvenser er analyseret og accepteret såvel af et solidt 
folketingsflertal som af virksomhedernes medarbejdere.
Formuespredning er ikke et mål i sig selv, men et middel. Fra et politisk synspunkt er den til 
formuebesiddelsen knyttede magt det væsentlige, Centrum-Demokraterne forudser, at der næppe i 
en overskuelig fremtid vil kunne ske en så stor spredning af formuebesiddelsen, at magten over 
produktionsapparatet kan siges at være blevet »demokratiseret«. Centrum-Demokraterne vil derfor 
arbejde for, at den magt, der er knyttet til ejerrettighederne til virksomhederne i dansk erhvervsliv, 
kommer under rimelig kontrol,. Det skal herunder sikres, at arbejdstagernes og samfundets 
berettigede interesser i opretholdelsen af produktive arbejdspladser ikke vilkårligt kan tilsidesættes 
af en tilfældig ejergruppe, der har kortsigtede spekulationsinteresser i en likvidation. Vi vil i den 
sammenhæng udnytte de praktiske muligheder for en fælles europæisk politik, som EF på dette 
område har som sit erklærede mål. Centrum-Demokraterne understreger, at en lovgivning i denne 
retning nødvendigvis må formes under hensyntagen til dansk erhvervslivs konkurrenceevne, 
herunder en ansvarlig ledelses ret, for ikke at sige pligt til at gennemføre nødvendige 
produktionsfremmende foranstaltninger. Centrum-Demokraterne går i princippet ind for industrielt 
demokrati, dvs. arbejdstagernes ret til at være medbestemmende om egne arbejdsforhold, og hilser 
den nye aktieselskabslovs bestemmelser om medarbejderrepræsentation i bestyrelsen velkommen. 
Den videre udvikling i denne retning må imidlertid respektere de førnævnte forhold vedrørende 
konkurrenceevne og ledelsesansvar, Vi finder det på sin plads at understrege, at det ikke blot er 
rimeligt, men også bydende nødvendigt, at det offentlige og de faglige organisationer nu selv går i 
spidsen, og giver det danske samfund et eksempel på, hvordan demokrati og åbenhed på 
arbejdspladsen kan fungere i praksis.
Danmark og udlandet
Dansk udenrigspolitik må bygge på en realistisk vurdering af Danmarks situation, der er 
kendetegnet af, at det er et af verdens mindste lande, beliggende i et strategisk vigtigt område 
mellem øst og vest. Den militære og politiske situation i vor del af verden er relativt rolig, men 
erfaringen har lært os, at forholdene hurtigt kan skifte,
Centrum-Demokraterne erkender, at vort udenrigspolitiske hovedmål: størst mulig sikkerhed for 
Danmark, ikke kan nås gennem en alliancefri udenrigspolitik. Siden 1948 har Danmark været 
medlem af NATO, Dette medlemskab bør opretholdes, idet der ikke foreligger et realistisk 
alternativ for en dansk sikkerhedspolitik. Derfor må vore bestræbelser gå ud på at sikre, at vore 
allierede i NATO bevarer tilliden til, at vi mener det alvorligt, Centrum-Demokraterne vil 
understrege, at Danmark ikke er neutral og i konsekvens af vort medlemskab af NATO har taget 
klar stilling i en række vigtige, udenrigspolitiske forhold, Centrum-Demokraterne vedkender sig 
forpligtelsen til at opretholde et forsvarsberedskab som det er forudsat i de fælles forsvarsplaner. Vi 
vil støtte alle bestræbelser for at øge effektiviteten af forsvaret og finder det vigtigt, at der i 
befolkningen skabes forståelse for forsvaret og for, at det nødvendigvis vil betyde større 
økonomiske byrder for Danmark og andre europæiske NATO-lande, hvis en tilbagetrækning af de 
amerikanske styrker i Europa skulle blive aktuel, Værnenes og hjemmeværnets personel må føle, at 
befolkningen ser på deres indsats med alvor og respekt,
Centrum-Demokraterne deler håbet om, at det engang vil lykkes at skabe en sikker og retfærdig 
international retsorden. Derfor støtter vi Danmarks indsats i FN og andre internationale 
samarbejdsorganisationer, ligesom vi går ind for en effektiv støtte til udviklingslandene. En aktiv 
dansk indsats båret af en positiv holdning til de europæiske fællesskaber vil i de kommende år blive 
af stor betydning for udviklingen af EF-samarbejdet. Dette samarbejde er en forudsætning for 
løsningen af en lang række problemer som fx inflationsbekæmpelsen, miljøbevarelsen, kontrollen 
med multinationale selskaber, international afspænding m.v. Med Danmarks helhjertede tilslutning 
til EF ønsker Centrum-Demokraterne også at støtte alle bestræbelser for at udvikle det sociale 
demokrati i EF-landene,
Centrum-Demokraterne opfordrer til, at den danske regering udviser fornuft og mådehold i 
regerings- og ministerudtalelser om andre landes indre forhold. En regering har mandat til at 
varetage landets egne forhold, herunder selvsagt også dets udenrigspolitiske interesser. Men 
stemningsbetonede ytringer, der i vort eget land fremkalder splid og kraftig offentlig kritik, vil 
sjældent kunne fremme de humanitære formål, de skulle tilgodese,
Meningstilkendegivelser om andre landes indre forhold bør som hovedregel overlades til borgerne 
enkeltvis eller som deltagere i internationale bevægelser. Centrum-Demokraterne vil naturligvis gå 
ind for, at regeringen på alle måder støtter humanitære hjælpeforanstaltninger; der ikke sigter mod 
ideologiske formål til direkte skade for danske sikkerhedsinteresser.
Kulturelle og sociale foranstaltninger
I det moderne velfærdssamfund er det offentliges rolle ikke indskrænket til at fungere som 
sikkerhedsnet, når det på den ene eller anden måde går galt for borgerne: Det offentlige har også en 
rolle at spille, når det gælder om at virkeliggøre de menneskelige udfoldelsesmuligheder. Efter 
Centrum-Demokraternes opfattelse er der en udvikling i gang, der gør det ønskeligt at fremhæve 
familien som en primær gruppe af central betydning for både den enkelte og samfundet. Denne 
opfattelse forenes med, at vi understreger den enkeltes ret til indenfor lovens rammer at virkeliggøre 
den livsholdning og -form, han ønsker. Danske borgere har det meget frit, friere end i de fleste 
andre lande. Det er meget vigtigt for os, at denne tilstand forsvares over for alle angreb, uanset 
hvorfra de kommer, Derfor er det nødvendigt at stå fast på, at lovligt vedtagne, demokratiske 
beslutninger skal overholdes af alle. Dette er den danske betydning af »lov og orden«, og vi anser 
det for nødvendigt, at der fra samfundets side sættes tilstrækkelig magt ind på, at den kan 
opretholdes.
Centrum-Demokraterne ønsker, at det sociale bistandsprogram så vel som kultur- og 
skolepolitikken skal respektere disse grundlæggende synspunkter. Det er en vigtig opgave for det 
offentlige at hjælpe familien til at kunne fungere og den enkelte til at kunne udfolde sine egne 
muligheder. Men det offentliges indsats gennem fx skolevæsen, højere uddannelse, 
massekommunikationsmidler, kulturelle aktiviteter og social bistand må ubetinget gennemføres 
således, at der ikke finder en ensidig påvirkning sted af individerne, hverken i form af direkte 
propaganda eller ved filtrering af synspunkter og holdninger.
Skolelovgivningen må respektere forældrenes ret til at bestemme børnenes opdragelse, og det må 
forhindres, at andre mod forældrenes ønske påvirker børnene gennem indlæring af bestemte 
holdninger i forbindelse med undervisningen.
Universiteternes selvstyre må udbygges i demokratisk ånd bl.a. således at politiske minoriteters 
misbrug af offentlige midler til oplæring i eller propaganda for politiske ideologier forhindres.
Uddannelsesstøtten til unge under uddannelse bør tages op til revision, Forældrenes skattepligtige 
indtægt og formue bør være uden betydning for tildeling af støtte, Støtten bør i den sidste del af 
uddannelsen gives i form af lån og være betinget af dokumenteret studieindsats. 
Adgangsbegrænsninger, der ikke er sagligt begrundet i de uddannelsessøgendes kvalifikationer, bør 
principielt undgås, og de må i hvert fald ikke indføres hvis de gennem et reduceret udbud af 
kvalificeret arbejdskraft kan føre til en forøgelse af indkomstuligheden i samfundet, Danmarks 
Radios medarbejdere må i deres virksomhed underkastes publiceringsregler, der især sikrer fair play 
for enhver, der angribes i udsendelserne} upartiskhed i alle udsendelser om kontroversielle forhold, 
samt den højst tænkelige grad af saglighed og korrekthed for nyhedsformidlingen i øvrigt. 
Radiorådet må gennem oprettelse af officielle lytterkomiteer, opbygget efter samme mønster som 
den private »Aktiv lytterkomité«, sikre en løbende overvågning af, at de opstillede regler 
overholdes,
Danmarks Radios tv-kanal 2 bør stilles til rådighed for europæiske og skandinaviske tv-
programmer, og tv-mediets muligheder for at fungere i oplysningens og uddannelses tjeneste bør 
udnyttes i langt større omfang end hidtil.
Socialpolitikkens videre udvikling er efter Centrum-Demokraternes opfattelse et nødvendigt led i 
opbygningen af velfærdssamfundet. Principperne om forebyggelse, revalidering, trivsel og tryghed, 
som er lagt til grund for den påbegyndte socialreform, bør præge hele den sociale lovgivning, 
Socialreformen må færdiggøres med vedtagelsen af bistandsloven, som virkeliggør det enstrengede, 
sociale tryghedssystem og erstatter det nugældende, stærkt opsplittede hjælpeapparat Centrum-
Demokraterne erkender, at der ikke vil kunne ske nogen væsentlig stigning i de ressourcer, der i de 
kommende år kan stilles til rådighed for social- og sundhedsvæsenet. Derfor bliver en mere rationel 
anvendelse af penge og arbejdskraft påtrængende nødvendig. Følgelig må socialpolitikken 
planlægges på længere sigt og omfatte en hensigtsmæssig administration, en forenkling af de 
sociale ydelser, der kan fremme anvendelse på lokalt plan af løsninger, der for landet som helhed er 
billigst, eksempelvis højere refusioner til hjemmehjælp end til plejehjemsanbringelse. Et andet 
vigtigt element i en langsigtet socialpolitik er en udbygning af uddannelsen af personalet i de nye 
socialforvaltninger med henblik på en effektivisering af administrationen. Denne udbygning må 
også indeholde muligheder for kortere uddannelser i form af kursus o.l. til dækning af behovet for 
kvalificerede deltidsmedarbejdere i det sociale arbejde i marken.
Det er vigtigt, at den sociale bistand sigter mod at styrke familien eller dens enkelte medlemmer til 
selv at løse opgaverne i stedet for at overlade dem til institutionerne, Mulighederne bør undersøges 
for en lovgivning, der stiller mødrene frit overfor valget mellem at blive hjemme og passe spædbørn 
eller anbringe dem på vuggestue. Også på andre områder under bistandsloven må der gives 
borgerne reelle muligheder for selv at løse deres problemer med bistand af økonomisk eller 
rådgivningsmæssig art fra det offentlige.
Denne udvidede valgmulighed er vigtig, fordi den appellerer til borgernes ansvarsfølelse og 
medfører en bedre udnyttelse af de ressourcer, der stilles til rådighed for den sociale sektor.
Bolig og fast ejendom
Ejendomsskatterne er en rest fra den svundne tid, da fast ejendom var det eneste 
beskatningsgrundlag. At beskatte boligen og produktionsapparatet er i dag urimeligt og 
uhensigtsmæssigt, og ejendomsskatterne bør derfor ophæves.
Centrum-Demokraterne går ind for, at lejeværdi af egen bolig såvel som de til boligen knyttede 
skattemæssige fradrag omgående afskaffes. Hvad rentefradraget for privat gæld angår  hvad enten 
der er tale om gæld i privat bolig eller anden privat gæld - skal det begrænses til et maksimum af 
25.000 kr. i 1975 og derefter nedtrappes til 10.000 kr. i løbet af 15 år. Skatterne på bebyggede 
grunde fastlåses på niveauet for 15. almindelige vurdering og aftrappes derefter ligeledes over 15 år 
til nul. Landbrugsejendomme bør straks fritages for skat af den jord, der indgår i ejendommens 
drift, medens boligen behandles efter reglerne for parcelhuse, Centrum-Demokraterne vil gå ind for 
ligestilling mellem ejerlejligheder og parcelhuse og anser det for at være af betydning for 
samfundet, at enhver familie, der ønsker det, får mulighed for at erhverve egen bolig. Centrum-
Demokraterne vil arbejde for en gradvis frigivelse af boligmarkedet, men boligrestriktioner bør 
opretholdes overalt, hvor der endnu er knaphed på lejligheder.
Boligen er af fundamental betydning for familiernes trivsel. Den gældende boligsikringsordning, 
hvis formål er at hjælpe økonomisk svagt stillede familier til at konkurrere på lige fod med bedre 
stillede om de egnede boliger, må derfor opretholdes og om fornødent udbygges i forbindelse med 
boligmarkedets frigørelse.

Miljø og trafik
Centrum-Demokraterne vil støtte den linje i forureningsbekæmpelsen, som kommer til udtryk i den 
nye miljølovgivning. Vi støtter ligeledes den gennemførte arbejderbeskyttelseslovgivning og vil 
virke for, at det igangværende arbejde med at formulere regler for arbejdsmiljøet fremmes.
Centrum-Demokraterne er principielt positive overfor en udvikling af den kollektive, offentlige 
transport, hvis betydning på længere sigt utvivlsomt vil tiltage i forhold til den individuelle private 
transport. Der må dog lægges afgørende vægt på, at denne udvikling fremmes ved hjælp af en 
forbedring af den service, den kollektive trafik kan tilbyde, og ikke ved ensidigt at lægge den 
individuelle transport hindringer i vejen i form af byrder og restriktioner.
Med hensyn til de store trafikinvesteringer såsom broer, tunneler, lufthavne og motorveje lægger 
Centrum-Demokraterne afgørende vægt på en langsigtet og koordineret planlægning som 
nødvendig forudsætning for de beslutninger, der skal træffes. Det må ubetinget kræves, at der 
foreligger veldokumenterede konsekvensanalyser for alle sådanne planlagte anlæg, og at disse 
analyser omfatter de totale virkninger på samfundsøkonomi og miljø.
De administrative forandringer, der måtte være nødvendige for at kunne gennemføre højt 
prioriterede totale planer og analyser i forbindelse med de store trafik- og bygningsanlæg, må 
gennemføres uden unødigt ophold,
Demokrati - samarbejde omkring centrum
Hensigten med dette valgoplæg har været at give Dem et indtryk af, hvor Centrum-Demokraterne 
står i dansk politik. Vi kan i dag ikke give ret mange løsninger på konkrete problemer, men vi kan 
fortælle Dem, ud fra hvilke synspunkter vi vil søge dem løst.
Vort afgørende synspunkt er, at en virkelig løsning af Danmarks problemer kun kan ske gennem et 
bredt samarbejde mellem demokratiske partier, samlet omkring det politiske centrum, Derfor vil 
man lede forgæves efter patentløsninger - eller valgflæsk - i vort valgoplæg. Der er nemlig intet 
parti, der har fået patent på løsningen af det demokratiske Danmarks problemer. De kan kun løses 
gennem et bredt samarbejde og under stabile regeringer, Og valgflæsk er gift for et sådant 
samarbejde. En videreudvikling af den sociale fremskridtslinje på det bestående samfunds grund - 
det er, hvad Centrum-Demokraternes repræsentanter i folketinget vil arbejde for. Uden hensyntagen 
til politiske dogmer og vanetænkning og i samarbejde med andre demokratiske partier, der 
vedkender sig det samme mål. Hvis viljen er til stede, skal vi nok blive enige om midlerne.

