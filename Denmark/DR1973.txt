Et selvstændigt Danmark, økonomisk frihed og social retfærdighed
Blokpolitikken er brudt sammen. Vælgerne har mistet tilliden til Folketingets nuværende partier. 
KVR og S-SF har gennem de seneste års politik skabt en forrygende inflation, verdensrekord i 
skattetryk og en vild jord- og ejendomsspekulation. De fire gamle partiers EF-politik har 
umyndiggjort det danske folk. Redningen er hverken at finde hos marxistiske eller højreorienterede 
demagoger. Redningen er at finde i en politik, der ubundet af særinteresser bygger på de bedste 
traditioner og værdier i dansk folkestyre: ønsket om social retfærdighed i stedet for monopolernes 
udbytning af befolkningen; ønsket om økonomisk frihed og selvbestemmelsesret i stedet for statslig 
tvangsdirigering og formynderi over befolkning og erhvervsliv; ønsket om et selvstændigt Danmark 
i et frit Norden i stedet for vort lands indlemmelse i en centraleuropæisk union; ønsket om et 
samarbejdende folkestyre i stedet for blokpolitikkens ødelæggende taktiske spil.
Retsforbundet går til valg på følgende fire hovedpunkter:
De offentlige udgifter og skatterne
Der gennemføres en tilbundsgående sanering af de offentlige udgifter, således at egentlige 
fællesopgaver, inden for social forsorg, sundhedsvæsen, undervisning og uddannelse løses på en 
forsvarlig måde, uden den nuværende overdrevne tilskudspolitik, hvor der gives med den ene hånd 
og tages med den anden. Forældede og overflødige offentlige opgaver afvikles sammen med tilskud 
til særinteresser af enhver art, det være sig erhvervsformål, kulturelle formål, bolig
forbrug. En forsvarlig økonomisk styring og prioritering sikres i øvrigt ved konsekvent 
bevillingsnægtelse ved alle udgifter, hvor der ikke foreligger udførlig, veldokumenteret redegørelse 
for de økonomiske og administrative konsekvenser af lovgivningen. Vi henviser til Retsforbundets 
spareforslag, som i løbet af en 4-årig periode vil muliggøre årlige statslige besparelser på 13,5 
milliarder kroner og en skattefri skalaindkomst på 37.000 kr. Derved vil ikke alene 
folkepensionister og studerende, men også størstedelen af almindelige arbejdsindkomster undgå 
statsskat.
Spekulationen og boligerne
Retsforbundets forslag om indførelse af en jordreform vil muliggøre yderligere meget betydelige 
nedsættelser af indkomstbeskatningen. Da kapitalvindingsskatter og frigørelsesafgifter overvæltes 
på køberne, vil jordspekulationen kun kunne bringes til ophør gennem Retsforbundets forslag om 
ved en løbende afgift at inddrage de samfundsskabte jordværdier. Retsforbundet vil desuden arbejde 
for et frit boligmarked, hvor de direkte og de indirekte boligtilskud, der blot omsættes til højere 
jord- og ejendomspriser, afvikles.
Danmark og EF
Retsforbundets mål er Danmarks udtræden af EF, således at medlemskabet erstattes af en 
frihandelsaftale som de øvrige nordiske landes. Derved vil vi genvinde' det danske folks ret til selv 
at indrette vort samfund frigjort fra EFs bureaukrati, fra de fordyrende og tåbelige prisordninger og 
uden den ensretning af den økonomiske politik og socialpolitikken og harmonisering af udenrigs- 
og sikkerhedspolitikken, som er stærkt på vej. Danmark hører historisk, nationalt og folkeligt 
sammen med Norden, ikke med en centraleuropæisk supermagt. Så længe Danmark befinder sig i 
EF, vil vi kompromisløst modsætte os enhver yderligere suverænitetsafgivelse og integration.
Nej til blokpolitikken - ja til samarbejde
Retsforbundet fordømmer den blokpolitik, der lammer Folketingets handlekraft. Det er ikke antallet 
af partier, men partiernes vilje og evne til at samarbejde, der betinger et sundt folkestyre. Derfor går 
Retsforbundet ind for et samarbejdende folkestyre, hvor partierne er repræsenteret i regeringen i 
forhold til deres størrelse, men hvor samarbejdet sker i fra sag til sag frit vekslende grupperinger. 
Dette vil skabe de smidige samarbejdsmuligheder, der er nødvendige for et effektivt styre, samtidig 
med, at det enkelte parti bevarer sin selvstændighed.
Retsforbundet, der er ubundet af klasse- og særinteresser, og som har tilslutning fra alle erhvervs- 
og befolkningsgrupper, vil ikke under nogen omstændigheder lade sig binde, hverken til en 
socialistisk eller en borgerlig blok. Over for de øvrige politiske partier, der enten er uden 
samfundsideer og målsætning, eller som bygger på snævre klasse- eller særinteresser, udgør alene 
Danmarks Retsforbund en reel mulighed for en politik, som tager hensyn til hele samfundet. 
Retsforbundet har med et halvt århundredes parlamentarisk og demokratisk erfaring dybe rødder i 
det danske folk. Vi kalder folket til støtte for skabelsen af et samfund i social harmoni, med en 
retfærdig lovgivning, selvbestemmelsesret for den enkelte og frihed for nationen.
DET DREJER SIG OM AT STANDSE JORDSPEKULATION! RETSFORBUNDET har 
udarbejdet forslag, der hindrer, at spekulationsgevinster ved fremtidig jordværdistigning går i 
private lommer
DET DREJER SIG OM AT STOPPE DANSK INTEGRATION I EF! RETSFORBUNDET her 
fremsat forslaget: »En ny Europapolitik.
DET DREJER SIG OM AT LIBERALISERE UDDANNELSEN! RETSFORBUNDET kræver en 
uddannelsesreform og ønsker al videre uddannelse finansieret ved rentefrie lån.	
DET DREJER SIG OM AT AFSKAFFE VÆRNEPLIGTEN 1 RETSFORBUNDET har udarbejdet 
forslag til en hvervet hær.
DET DREJER SIG OM AT SKABE TRIVSEL! RETSFORBUNDET har fremsat forslag, der 
sikrer mod miljønedbrydning og forurening.
DET DREJER SIG AT SÆTTE SKATTERNE NED! RETSFORBUNDETS spareforslag (6 
milliarder det første år stigende til pr. år 13 milliarder i løbet af 4 år) giver mulighed for at hæve den 
skattefri bundgrænse til 37.000 kr.	

