DERFOR KOMMUNISTER
I det sidste tiår er der sat en række danmarksrekorder i produktionen. Der arbejdes i et tempo uden 
sidestykke, rigdommene vokser, og ved en rigtig fordeling ville der være nok til alle. Så kunne vi 
dække alles behov for bolig, uddannelse, arbejde og fritid og på samme tid åbne for en blomstrende 
tilværelse med kulturel fremgang og social trygheds
Mulighederne til trods er det gået anderledes. Vi har i dag en arbejdsgiverregering, der konsekvent 
tager fra de mange og forærer det til de få. Storkapitalen tager broderparten - og lidt til. De 
skabende arbejdere rammes af forbrugsbegrænsning og skatteflåning. Spekulationen i jord og 
boliger har også sat ny rekord. Og nu vil regeringen straffe alle de uskyldige med yderligere 
arbejdsløshed.
Sådan er kapitalismen og dens regeringer. Derfor skal denne regering væk, og der må sikres 
garantier for et virkeligt sporskifte i dansk politik. Men det kommer ikke automatisk med 
regeringens fald og en anden regering. Den gang lovede Socialdemokratiet og SF en ny politik - 
men hvad fik vi? Der kom moms på mad, moms på alt og nye stigninger på alle livsfornødenheder. 
Dette flertal misbrugte sine vælgere, fredede i stedet spekulationen i jord og anerkendte 
urørlighedens tabuer - lige fra det asociale boligforlig til oprustningens skyhøje milliardsum. 
Afslutningen fuldbyrdede de ved angreb på dyrtidstillægget og faldt derpå for egen hånd. Det var 
ikke arbejderpolitik, men administration af kapitalismen.
Denne gang gælder det om at føre en antikapitalistisk og demokratisk politik med socialismen som 
mål. Kommunisterne vil være garantien for, at det ’tavse flertal’ får mæle, når lovene bliver til. 
Kommunisterne er de eneste garanter for, at arbejdspladsernes folk bliver hørt og værnet mod nye 
bedrageriske manøvrer.
Vi vil arbejde for at vinde folkeflertallet for en socialistisk udvikling. Undervejs vil vi i stort som i 
småt altid stå sammen med arbejderklassen mod kapitalen - aldrig omvendt. Forudsætningerne for 
fuld udnyttelse af de nye muligheder er til stede, når det parti styrkes, der kæmper for socialismen.
En stemme til kommunisterne kan blive indledningen til den nye politik, der er behov for - derfor 
kommunister!
ARBEJDERNE SKABER VÆRDIERNE
Her er melodien fra det besiddende mindretal, hvis interesse er ejendomsforholdenes bevarelse i 
vores samfund. Grammofonpladen afspilles, når det arbejdende flertal forlanger en anden fordeling 
af de værdier, der er skabt ved arbejdet:
- "Forbruget er for stort i forhold til produktion og eksport."
- "Der må opspares kapital til investering for at bevare og udvide og oprette arbejdspladser."
- "Der er en hårfin balance i den økonomiske proces, og den gammeldags fordeling er 
videnskabeligt begrundet -"
Det er en falsk og forældet plade.
Fordelingen af værdierne viser kun styrkeforholdet mellem arbejdere og kapitalejere. Og profitten - 
det, der er tilovers for kapitalejerne, når omkostningerne ved produktionen er trukket fra 
produktionens resultat - viser ved sin størrelse kun, hvor meget de besiddende har kunnet berøve de 
arbejdende.
At en del af profitten investeres i nye produktionsmidler er ikke en gave til samfundet. Under alle 
omstændigheder får kapitalens ejere større rigdom og mere magt ved andres arbejde.
Kun ved at fratage privatpersoner ejendomsretten til produktionsmidlerne kan det forhindres, at de 
snylter på medmenneskers arbejde. Og så længe, det ikke er sket, er hver eneste krone, som 
arbejderne tilkæmper sig, en sejr og en styrkelse af arbejderklassens fortsatte kamp.
Lønkampen kan ikke i længden forandre fordelingen; fordi arbejdskuberne hastigt ophæver 
lønstigningen med prisstigning. Og falskneriet ved dyrtidsreguleringen betyder, at kapitalejerne ved 
statsmagtens hjælp kan tage sig dobbelt betalt. Først udløser prisstigningen en dyrtidsportion, og 
derefter begrundes en ny prisstigning med dyrtidsportionen.
Konkurrencen mellem de enkelte arbejdskøbere og kapitalgrupper vil endnu trods monopolernes 
forsøg på at styre den økonomiske udvikling - skabt modsætninger og gør det lønnende at føre 
kampen om fordelingen mod den enkelte arbejdskøber, og det drejer sig her ikke om det enkelte 
firmas øjeblikkelige økonomiske evne, men om kapitalens forenede profitmulighed.
Det er en falsk påstand, at kampen ikke drejer sig om fordelingen af samfundskagen, men mere om 
indflydelse på metoder til at gøre denne kage større. En anden fordeling vil ikke kun sikre de 
arbejdende mennesker bedre kår, men begrænse de besiddendes magt i samfundet og befordre en 
sundere økonomisk udvikling uden kriser og arbejdsløshed.
MONOPOLERNES FÆLLESMARKED
Der er gennem længere tid fort en voldsom reklamekampagne for Danmarks indlemmelse i EEC - 
det såkaldte fællesmarked - og kampagnen vil blive fortsat indtil folkeafstemningen til næste år.
Reklamen besørges af Markedssekretariatets Reklamebureau og bekostes af staten. Radio og 
fjernsyn er til rådighed for denne reklame, og socialdemokraterne Jens Otto Krag og Thomas 
Nielsen leverer yderligere reklame sammen med de borgerlige erhvervspartier. Som så megen 
anden reklamehumbug kaldes det ’oplysning’ og "information".
Man kunne efter reklamen tro, at det bare drejede sig om et markedsfællesskab, en praktisk 
foranstaltning, som skal fjerne hindringer for handel mellem et antal lande. Men det er løgn. Det er 
falsk reklame og bedrageri.
Der er ikke kun tale om et fælles marked, hvis hensigtsmæssighed kan diskuteres, men om en 
politisk og økonomisk og militær union. Det er ikke en
tilslutning til en organisation, men en indlemmelse i et statsligt fællesskab, hvor forholdet mellem 
Danmark og dets vesttyske nabo vil være som forholdet mellem en lille lækker bid og et vældigt 
gab.
Danmarks statslige uafhængighed står i vejen for de udenlandske kapitalistiske monopolers 
økonomiske ekspansion. For de indenlandske monopoler kan der opnås en øjeblikkelig fordel ved 
forening med de udenlandske.
Herefter vil de udenlandske interesser komme til at kontrollere ikke kun dansk økonomi, men også 
dansk lovgivning, politiske partier, arbejdsforhold og militærvæsen. Det bliver udlændinge, som vil 
træffe bestemmelse angående krig og fred.
Det er den "vesteuropæiske storstat", som Adolf Hitler drømte om - Neuropa under tysk førerskab. 
Og det er ikke handel og skikkeligt samarbejde og fællesskab, som forberedes, men en kapitalistisk 
samling mod socialismen og de socialistiske lande.
Danmarks kommunistiske Parti, som erkender nødvendigheden af arbejderklassens internationale 
solidaritet, vil med al kraft gå til modstand mod den internationale kapitalisme. Vi vil nu - som 
under besættelsen - kæmpe for Danmarks frihed og kultur og selvbestemmelsesret. Vi ønsker, at 
Danmark som neutral stat skal fore en selvstændig udenrigspolitik og handle og samarbejde med 
alle lande i hele verden.
NYE VEJE FOR DANSK UDENRIGSPOLITIK
Det går op for stadigt flere, at det var en kolossal dumhed, Danmark begik, da det lod sig indlemme 
i NATO. Man sagde den gang, at det var umuligt at forblive en neutral stat. Men for Sverige har det 
meget vel kunnet lade sig gøre.
Gennem NATO har landet fået foreskrevet rustningsudgifter, der er blevet bragt op på det 10-
dobbelte af før NATO-tiden! Danmark har pådraget sig medansvar for USA-imperialismens 
fremfærd.
Danmark kan nu med ét års varsel melde sig ud af NATO igen. Kommunisterne er hele tiden gået 
ind for, at vi gør det.
Hvor nødvendigt det er, at vi frigør os, har den sidste tid belært om. Afsløringerne om, hvordan 
USA's krigspolitik i Vietnam fra første færd har været ført med bevidst løgn og bedrag, må være en 
indtrængende advarsel. Per Hækkerup sagde i 1964, at modstanden i Danmark mod Vietnam-krigen 
kun udøvedes af "en flok skørhovede kommunister". Men alt, hvad kommunisterne har sagt om 
Vietnam-krigen, bekræftes nu af de hemmelige amerikanske dokumenter. Det er sent, at andre nu 
også kommer i tanke om, at Danmark bør anerkende Hanoi og den provisoriske 
revolutionsregering.
USA-regeringens metoder angår imidlertid også os direkte. Hvem tør i dag benægte, at der også bag 
NATO-politikken ligger bevidst løgn og bedrag?
Som undskyldning for NATO-politikken bruger man nu påstanden om, at der ikke er anden 
mulighed. Det er ikke rigtigt. Danmark kan erklære sig neutralt og forlange garantier for sin 
neutralitet, som Østrig har det. Danmarks kommunister har foranlediget, at vore socialistiske 
nabolande har erklæret sig villige hertil.
Disse bestræbelser går hånd i hånd med de voksende ønsker om at nå frem til en fælleseuropæisk 
sikkerhedsordning, så de bestående militære alliancer opløses. De socialistiske lande har foreslået 
en konference af alle europæiske stater herom.
Kommunisterne fører nye tanker frem i dansk udenrigspolitik.
FORMUER KASTES VÆK
8 millioner kroner om dagen - hver dag i årets 365 dage.
Enhver kan efter sin interesse forsøge at forestille sig, hvad der kunne opnås af civile goder for 
denne daglige millionformue.
Formuen smides væk. Militærvæsnet er ubrugeligt. Danmark kan ikke forsvares. En enkelt mindre 
atombombe, kastet et sted i Kattegat, vil frembringe en flodbølge, som drukner alle danskere.
Men militærvæsnet er ikke kun unyttigt. Det er livsfarligt. Det giver alene den sikkerhed, at 
Danmark med sikkerhed bliver krigsskueplads i tilfælde af en stormagtskrig. I NATO er Danmark 
medansvarlig for amerikanske krigsforbrydelser og allieret med et antal fascistiske stater. Danske 
værnepligtige er kommanderet af udlændinge - deriblandt tidligere nazigeneraler.
Udadtil er dansk militær uanvendeligt. Men det opretholdes til indvortes brug. Det kan i givet fald 
med, sine udenlandske befalingsmænd bruges mod de danske arbejdere. Den lange række af 
militærkup i lande, hvor internationale monopoler føler sig truet af folket, afslører meningen med 
militærvæsnet. Det er en del af monopolernes magt. Med hjemmeværn og rottekorps og 
efterretningstjeneste for CIA er det - betalt med folkets arbejde - beregnet til undertrykkelse af 
folket.
Kommunisterne forlanger, at milliarderne unddrages militæret. Vi kræver, at hjemmeværnet 
afkriminaliseres og afvæbnes. Vi kræver Danmark ud af NATO og NATO ud af Danmark.
DE STØRSTE INDTÆGTER - DE HØJESTE SKAttER
Det er en uret, at lønmodtagere beskattes hårdt af hver krone, de tjener, mens skattelovgivningen 
fritager visse velhavere for at yde deres bidrag til samfundets fælles kasse. Når nogle hundrede 
millionærer er helt skattefri, og når nogle tusinde velhavere med høj levefod år efter år får godkendt 
selvangivelser, der næsten giver dem skattefrihed, så er det indlysende, at skatteloven må laves om. 
Det er for groft, at spekulationsindtægter beskattes mindre end arbejdsindtægter.
Kommunisterne har altid forlangt, at de stærkeste skuldre skal bære de tungeste byrder. Kun 
kommunisterne har fremlagt et skatteprogram, som vil lade de største indtægter betale de største 
skatter. Med dette program er der givet en omhyggelig dokumentation, der viser, at alle med små og 
mellemstore indtægter kan få skattelettelse, hvis velhaverne kommer til at betale skat i forhold til 
deres indtægter og formue. Forslaget og dets dokumentariske materiale er til rådighed for 
regeringen og alle partier. Vil man virkelig have en retfærdig skattelovgivning, kan man 
gennemføre forslaget. Også derfor må kommunisterne styrkes ved valget, så kravet om en 
skattereform, som flytter skattebyrden over på dem, der kan bære den, kan rejses med større kraft 
over for den kommende regering og folketingsflertallet.
FULD BESKÆFTIGELSE
I Danmarks Riges Grundlov - § 75, stk. 1 - står:
,,Til fremme af almenvellet bør det tilstræbes, at enhver arbejdsduelig borger har mulighed for 
arbejde på vilkår, der betrygger han tilværelse".
- Det bør tilstræbes - Ikke mere.
Kapitalisternes regering har tilstræbt det modsatte. For at "nedsætte forbruget" og frembringe, hvad 
der kaldes en "arbejdsreserve" er der skabt en kunstig arbejdsløshed i vores land, og antallet af 
arbejdsløse er stadig stigende.
Forbruget af vesttyske biler for velhavere er ikke nedsat. Men forbruget af boliger. Byggeriet er 
standset, skønt der mangler huse og hospitaler og skoler. Den største arbejdsløshed findes inden for 
byggefagene. Arbejdsløse murere og boligløse familier - det er det anskuelige billede af den 
kapitalistiske orden.
SPEKULATIONEN UD AF BOLIGEN
- Boligen en menneskeret
Mens boligbyggeriet er tvunget i stå, og tusinder af nye, gode boliger alligevel står tomme, fordi 
kun få kan betale de forrykte huslejer, må titusinder af familier bo under trange og uforsvarlige 
forhold. Mennesker er stuvet sammen i alt for små lejligheder. Mange må bo i uhumsk og usund og 
brandfarlig slum. Ægtefæller tvinges til at leve hver for sig. Familier opløses på grund af den 
forsætligt frembragte bolignød.
Det er så sindrigt indrettet, at de familier, som under boligskandalen er tvunget til at bo for snævert, 
skal betale en ekstra forhøjet husleje, som efter sigende skulle gøre nybyggeriet billigere. Det var 
bestandig undskyldningen for lejeforhøjelser i de gamle ejendomme, at lejen derved kunne blive 
billigere i det nye byggeri. Og det er bestandig gået anderledes. De nye lejligheder, som ville passe 
til familiernes behov, er blevet uoverkommeligt dyre.
Det er den bevidste boligpolitik, som er blevet fort af de borgerlige partier og Socialdemokratiet - 
ofte med støtte fra SF - og som koldblodigt har krænket menneskeretten til bolig til fordel for 
spekulationen.
Det kan blive anderledes. Kommunisterne forlanger, at samfundet skal sikre alle - unge og gamle, 
familier og enlige - en bolig, der svarer til behov og økonomisk evne. Det kan. uden vanskelighed 
gennemføres, når spekulationen med boliger forhindres, og når samfundet tager sig af produktionen 
og driften af boliger.
UDDANNELSE FOR DE MANGE
Overalt kaldes der på uddannelse. Alle har behov for en bedre og videre uddannelse. Teknikkens 
hastige udvikling kræver højtuddannet arbejdskraft. Fordrer et mere alsidigt uddannelsesniveau, end 
det, vi kan præstere i Danmark i dag.
Der må skabes et demokratisk uddannelsessystem, der tilgodeser fællesskabet. Vort 
uddannelsessystems klassemæssige præg må ændres. Den udvælgelse, som nu finder sted på 
grundlag af køn, alder, bopæl og social herkomst skal forsvinde. Derfor må der sikres de 
uddannelsessøgende økonomisk støtte på alle trin efter behov.
Et sammenhængende uddannelsessystem, byggende på en vidtgående fælles teoretisk og faglig 
grunduddannelse i form af en 12-årig enhedsskole, vil modvirke ensidighed og skal sidestille boglig 
og faglig uddannelse. Den geografiske diskriminering må ophæves ved placering af 
uddannelsescentre og højere læreanstalter overalt i landet. Den højere uddannelse bør ikke strække 
sig over mere end fem år. Enhver form for adgangsbegrænsning skal afskaffes. Grundlaget for, at en 
uddannelse kan gennemfures, skal være den enkeltes arbejde med studiet. Der må sikres den enkelte 
ret til at deltage i periodiske efteruddannelseskurser med fuld løn. Det offentlige må oprette og 
administrere korte kurser fok omskoling fra et fag til et andet. Kampen for en demokratisering af 
uddannelse, for adgang til undervisning og uddannelse er forbundet med kampen for 
medbestemmelse og kontrol med samfundet. Derfor er opgaven at sikre en uddannelse for de 
mange.
SOCIAL TRYGHED
Kommunisterne forlanger social tryghed. Derved menes, at ingen må kunne slås ud på grund af 
sygdom eller ulykke eller arbejdsløshed eller de talrige sociale konflikter - psykiske, 
familiemæssige, juridiske osv. - som kan ramme mennesker i vores samfund.
Tryghed opnås kun, hvis man er sikker på at man i en periode med vanskeligheder kan opretholde 
den normale daglige tilværelse på tilfredsstillende måde.
I folketinget - og alle andre steder, hvor socialpolitik diskuteres - har vi derfor foreslået følgende:
100 pct.s dækning for midlertidigt indtægtstab ved sygdom, ulykke og arbejdsløshed.
Når det drejer sig om offentlig hjælp, skal de samme principper følges, og man skal have nøjagtig 
besked om, hvordan hjælpen beregnes. Mulighed for revalidering og omskoling som et konsekvent 
tilbud til alle, som ikke kan fortsætte i deres hidtidige erhverv. Dette vil indebære en stærk 
udbygning af alle revalideringsinstitutioner og af beskyttede værksteder. En forudsætning for, at 
revalidering lykkes, må være, at der ydes erstatning for indtægtstabet efter lignende regler som ved 
det ovenfor nævnte indtægtstab. Kan man ikke komme tilbage til sit arbejde, må der tildeles en 
rimelig pension af betydelig højere størrelse end i dag. Der må blive tale om en forhøjet 
invalidepension, der skal tildeles hurtigt og retfærdigt. Der må blive tale om en betydelig forhøjet 
folkepension til dem, der kun har pensionen at leve af, og endelig må der - hvis man går ud af 
arbejde på grund af nedslidning - være mulighed for førtidspension, så snart det er nødvendigt.
Herudover må der være et tilstrækkeligt antal institutioner af alle typer. For børnene må der være de 
nødvendige daginstitutioner og natinstutioner for forældre med skifteholdsarbejde. Til de ældre må 
der være alle kategorier af institutioner fra pensionistlejligheder og kollektivboliger til plejehjem.
Den sociale service må forbedres betydeligt, og rådgivning af veluddannet og kvalificeret personale 
må tilbydes alle, der har behov derfor. Samtidig må adgangen til at anke lettes og demokratiseres, så 
enhver borger hurtigt og uden bureaukrati kan få efterprøvet en social myndigheds beslutning.
I det sociale arbejde må veluddannet og højtkvalificeret personale arbejde side om side med 
folkelige repræsentanter, som især skal tage sig af den kontrollerende del af arbejdet som 
befolkningens garanti for, at de sociale love anvendes fuldt ud til den sociale klients bedste.
Vi ønsker ikke, at befolkningen skal holdes uden for det sociale arbejde og mener, at f. eks. 
administrationen af de store dagpengeydelser, som lønmodtagerne selv bidrager rigeligt til, kan 
varetages effektivt og demokratisk af fagbevægelsen og de store arbejdspladsers tillidsmænd.
Fuld tryghed med befolkningens fulde kontrol af, at der ydes ret og retfærdighed, det er 
kommunisternes sociale program.
