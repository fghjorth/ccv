Job
Ledigheden er vokset med 31.000. S vil skabe 50.000 flere jobs 

I den tre-års periode, hvor V og K har haft regeringsmagten, er arbejdsløshedskøen vokset med 
31.000 mennesker. Det er ucceptablet for de mennesker, det berører. Og det er dyrt. 10.000 ledige 
koster samfundet 4 mia. kroner. Så det er ikke så mærkeligt, at statens overskud er faldet fra 24 mia. 
kr. til 3 mia. kr. i den samme periode. 

50.000 flere jobs nu - 100.000 flere jobs om 10 år
Danmark står over for en ny og stor udfordring - den globaliserede verden. Titusinder af danske 
jobs risikerer at blive flyttet til udlandet, fordi lønnen er lavere. De kommende års største politiske 
opgave er at sikre, at Danmark også i fremtiden kan forene velfærd og beskæftigelse i den nye 
verden.

Store udfordringer kræver visionære svar. Vores svar er "Made in Denmark". Vores plan vil skabe 
50.000 flere jobs i den kommende valgperiode - og 100.000 flere jobs om 10 år.

Det er ambitiøst, men det er muligt at indfri sine mål, hvis man lægger den rigtige plan. De vigtigste 
elementer er:

En kickstart nu-og-her med milliardinvesteringer i uddannelse og forskning - samt renoveringer af 
nedslidte jernbanenet, sygehuse og skoler.

Skattelettelser på arbejde på i alt 10 mia. kr.

Gennemgribende reform af arbejdsmarkedet, så vi kan knække arbejdsløshedskurven.

Massiv indsats for at sikre jobs til alle områder af landet - med partnerskaber mellem lokalt 
erhvervsliv og nye universiteter.

Et historisk løft af dansk forskning, som i tæt samarbejde med virksomhederne skal sikre fremtidens 
vækst, eksport og udvikling.

Løft af folkeskolen, uddannelse til alle unge samt mere og bedre efteruddannelse, fordi bedre 
kvalifikationer er den vigtigste investering i fremtiden.

I en ny regering med socialdemokratisk ledelse er målene store: Uddannnelse til alle – Job til alle – 
Velfærd til alle. Vi har planen til at gennemføre det.
Uddannelse og forskning
Vi kan ikke spare os til en gylden fremtid! 

De seneste år er uddannelsesniveauet herhjemme stagneret og mange uddannelser oplever 
nedskæringer.
I resten af verden går udviklingen i den stik modsatte retning. Danmarks forspring er ved at blive 
sat over styr. Lande som Japan og Sydkorea investerer massivt i uddannelse. 
Forskning
Danmark sakker også bagud, når det handler om forskning. I Danmark investerer vi kun 0,67 pct. af 
vores bruttonationalprodukt (BNP) i forskning. Vores nordiske naboer bruger op til 50 pct. mere 
end os. Også sydeuropæiske lande som Spanien og Portugal bruger en større andel, end vi gør.
Det har aldrig været så nemt eller så billigt at flytte arbejdspladser ud af Danmark, som det er i 
øjeblikket. Og intet tyder på, at den udvikling vil stoppe. Vi hverken kan eller vil konkurrere på lav 
løn og dårlige arbejdsvilkår - derfor er vi nødt til at gå andre veje for at finde vores plads i den nye 
globale arbejdsdeling.  Vi skal investere i dét, vi er gode til at frembringe i Danmark - nemlig 
idérige, veluddannede, kreative mennesker. 
Forskning og uddannelse skal være brændstoffet i den motor, der bringer vores velfærdssamfund 
fremad i de kommende år.
Socialdemokratiet vil køre Danmark i stilling blandt verdens bedst uddannede og mest innovative 
samfund.  
Vi vil uddanne flere forskere blandt andet ved at øge antallet af phd-stipendier. Samtidig har vi brug 
for at fastholde de kloge hoveder i Danmark. Vi har brugt samfundets ressourcer på at uddanne 
forskerne, og de er nødvendige for, at vi kan skabe vækst. Derfor er det en vigtig målsætning for os, 
at vi bliver bedre til at fastholde forskerne i de danske forskningsmiljøer.
Vi skal satse på viden og uddannelse hele livet. Socialdemokraterne vil:  
Investere 2 mia. kr. ekstra i forskning og uddannelse allerede næste år og mere i de
følgende år  
Fordoble antallet af Phd-studerende  
Lave en præmieordning for virksomheder, der sikrer praktikpladser
Give folkeskolen en saltvandsindsprøjtning ved at sørge for, at der kommer flere lærere, og at der 
bliver råd til en fornyelse af bøger, computere osv.
Fjerne den brugerbetaling, som VK-regeringen har lagt på voksen- og efteruddannelserne og sikre, 
at der oprettes langt flere pladser i voksenuddannelserne. 
Opgradere erhvervsuddannelserne, som VK-regeringen så groft har nedprioriteret ved at skære i 
skolepraktikken. Der skal være uddannelsesgaranti til de unge, der starter på en 
erhvervsuddannelse.
Skoler, der har særligt store integrationsforpligtelser, skal have særlige tilskud til at løfte denne 
opgave. 
Folkeskolen
Socialdemokraterne vil have verdens bedste folkeskole

Næste generation skal være klogere end os!
Det er nødvendigt at vores børn og børnebørn bliver klogere end os. Både fordi vi vil dem det 
bedste, men så sandelig også fordi det er nødvendigt for at opretholde vores velfærdssamfund. 
Skal hverdagen i skolerne fortsat præges af nedskæringer, nedslidte lokaler og materialer, gamle 
computere og for få lærere? 
Skal børnene klare sig på trods af dårlige rammer, fordi vores lærerstand heldigvis overvejende 
består af engagerede ildsjæle? 
Eller vil vi vise, at vi godt ved, hvor vigtig skolen er. At det er her, vi skaber de kræfter og værdier, 
der skal bære morgendagens samfund. At det er her, vi har chancen for at bryde den negative 
sociale arv.
Socialdemokraterne er ikke i tvivl. Vi styrer efter et pejlemærke, der hedder "Verdens bedste 
folkeskole".
600 mio. kroner til en bedre folkeskole
Folkeskolen skal fortsat være en fælles skole for alle. Socialdemokratiet vil investere 600 mio. 
kroner til forbedringer af folkeskolen. Vi vil skabe det nødvendige kvalitetsløft i den danske 
folkeskole og sikre, at der over en årrække kommer flere lærere i skolerne. Det er nødvendigt, fordi 
der i disse år kommer 30.000 flere elever i skolerne. Dem kan vi ikke bare putte ind i de samme 
klasser. Det går udover muligheden for at tage hensyn til den enkelte elev - både de stærke og de 
svage.
En del af indsatsen skal målrettes til at løfte skoler med særligt store opgaver, for eksempel 
integration af tosprogede elever eller bekæmpelse af negativ social arv. Vi vil stoppe en udvikling 
hvor forældre vælger privatskoler alene fordi de er utrygge ved deres lokale folkeskole.
Der er i dag ti elever om hver ny computer i folkeskolen. Hver sjette bog i folkeskolen er over ti år 
gammel. 
Socialdemokratiet vil investere i nye bøger og computere til folkeskolerne, så de danske børn føres 
up to date med de seneste fremskridt i teknologi og viden. Vi vil også fremrykke offentlige 
investeringer til byggeri af nye skoler og renoveringer af undervisningslokaler, idræts- og 
fritidsfaciliteter. 

Hvis vi skal bevare vores velfærd om 10 og 15 år skal vi satse på uddannelse, uddannelse og 
uddannelse. Den indsats starter i folkeskolen.

Vi skal igen have verdens bedste folkeskole. Socialdemokraterne vil:  
Ansætte flere lærere i folkeskolen og styrke efteruddannelsen  
Sætte målrettet ind på skoler med mange sociale problemer  
Bruge 600 mill. kr. mere om året, bl.a. til renovering af skoler og indkøb af nye bøger og computere  
Sundhed
Vi skal have verdens bedste sundhedsvæsen. 

Danmark har haft et stærkt sundhedsvæsen, hvor alle har haft fri og lige adgang. Det har ikke været 
nødvendigt at tegne private forsikringsordninger for at blive behandlet. Den udvikling er under pres. 
Flere og flere tegner private forsikringer, fordi de er utrygge. Og vi ser problemer mange steder i 
sundhedsvæsenet:
- Der er mange steder flyttet ressourcer fra de afdelinger, som behandler folk med kroniske 
sygdomme og ældre, svagelige patienter.
- Det forebyggende sundhedsarbejde er mange steder blevet nedprioriteret.
- Genoptræningen er ikke god nok.
- Ventelister på operationer er blevet afløst af ventetider på speciallæger og forundersøgelser.
Højere kvalitet, bedre sammenhæng og fri og lige adgang uanset pengepung
Vi vil ikke acceptere, at "mindre prestigefyldte" patienter som de ældre, de svage og de kronisk 
syge reelt bliver til en patientklasse B - som får lov at ligge på gangene med alt for lidt personale til 
at foretage den nødvendige behandling og pleje.
Det danske sundhedssystem skal kunne tilbyde hurtige og effektive behandlinger. Men vi må ikke 
blive så indskrænkede, at vi kun ser sundhedssystemet som en "behandlingsfabrik", der reparerer 
skader på samlebånd - hurtigt ind og hurtigt ud.
Socialdemokraterne insisterer på, at patienterne behandles som hele mennesker. Vi tror på, at den 
mest effektive sundhedspleje både fokuserer på forebyggelse, på behandling og på genoptræning. 

Danmark skal have verdens bedste sundhedsvæsen. Socialdemokraterne vil:  
Bruge 800 mill. kr. over fire år, bl.a. til flere læger og mere sundhedspersonale  
Sikre en hurtigere indsats ved ulykker og akut sygdom  
Gennemføre en omfattende sygehusreform med bedre behandlinger og mere sammenhæng fra 
diagnose til raskmelding  
Miljø
V og K har barberet miljøindsatsen. Socialdemokraterne vil bringe visionerne tilbage i 
miljøpolitikken... 

VK-regeringen har samlet skåret 3,7 mia. kr. på miljøet siden 2001 og nedlagt over 600 stillinger i 
Miljøministeriet.
Barberingen fortsætter. Regeringen prøver godt nok at sløre realiteterne ved at give en 
"ekstrabevilling" på 1. mia. kr, men det svarer til at give 27 øre tilbage for hver 1. kr. man har taget.
S vil bringe Danmark tilbage i front
Socialdemokraterne vil bringe visionerne tilbage i miljøpolitikken. 
Vi tror på, at en ambitiøs miljøpolitik kan sætte skub i udviklingen af nye teknologier og give 
konkurrencefordele til de innovative danske virksomheder. Tænk bare på vindmølleindustrien.
Vi tror på, at det har værdi for os og vores børn og vores børnebørn at leve i et rent miljø -med rent 
vand, ren luft og ren jord. 
Vi mener, at alle danskere skal have adgang til naturen og naturoplevelser. Vi vil beskytte det åbne 
land, kysterne og de særligt sårbare naturområder. Erhvervsinteresser og lokale prioritering af her-
og-nu økonomisk gevinst må ikke komme før hensynet til naturen.
Vi ønsker, at Danmark igen påtager sig rollen som frontløber i kampen for mijløforbedringer 
globalt. Det giver god mening for Danmark at give miljøbistand til verdens fattige lande og de lande 
- feks. i østeuropa - som står i en udviklingsfase, hvor de risikerer at gentage vores egne fejl. Det 
giver mening, fordi vi har ressourcerne, teknologien, virksomhederne og den nødvendige know-how 
til at gøre en mærkbar forskel.
Socialdemokraterne vil bremse forringelserne på miljøområdet. For miljøets og naturens skyld -men 
også fordi vi rent faktisk tror på, at Danmark kan høste betydelige konkurrencefordele af at 
genetablere positionen som miljøforegangsland. 

Vi skal have fremtidssikret miljøet. Socialdemokraterne vil:  
Stoppe regeringens nedskæringer på natur og miljø  
Styrke indsatsen mod kemikalier  
Forbedre indsatsen for rent vand  
Ældre
Socialdemokraterne vil sikre mere tid i ældreplejen...

Mange ældre oplever, at der er kommet dårligere tid i ældreplejen. Venstres valgløfter fra sidste 
valg er ikke blevet indfriet. 27 % af de ældre oplever, at deres hjemmehjælper har fået dårligere tid. 
Personalet føler sig også presset. 41 % af personalet oplever, at de har fået dårligere mulighed for at 
tilfredsstille de ældres behov.
I stedet for en bedre ældrepleje er der blevet hundredvis af millioner kroner på at lave udlicitering af 
ældrepleje. Det har betydet, at kommunerne har måttet ansætte langt mere administrativt personale - 
uden at det er kommet de ældre til gode.
Mennesket skal tilbage i centrum
Kriterierne for tildeling af hjemmehjælp skal være åbne og gennemskuelige. Det er nødvendigt for 
borgernes retssikkerhed, at vi har faste og ensartede regler for, hvilken service, folk har krav på at 
få. Men detailstyringen af hjemmehjælpen har taget overhånd. Ideologien skal ikke have fortrin for 
hensynet til menneskers trivsel.
Socialdemokraterne vil sikre, at der bliver mere tid i ældreplejen. Vel at mærke tid, som den enkelte 
ældre selv kan bestemme over. Der skal være tid til at sludre over en kop kaffe, til at gå på 
kirkegården eller til at hjælpe med at købe en ny kjole.
I dag er det kun de fysiske og huslige behov, der tilgodeses i forbindelse med fastlæggelse af 
hvilken hjælp, den enkelte borger skal have tildelt. Socialdemokraterne vil sørge for, at 
kommunerne ved lov forpligtes til også at tage sociale hensyn, når hjælpen udmåles. Nogle ældre 
har et ringere netværk af familie og venner end andre. Nogle ældre er mere plaget af ensomhed. 
Nogle ældre har med andre ord mere brug for, at ældreplejen også har et menneskeligt ansigt.
Når alt kommer til alt, så er det jo sådan for de fleste af os, at det er samværet med andre 
mennesker, der får os til at gide stå op om morgenen. I den sammenhæng er det ret ligegyldigt, om 
man har mulighed for at skifte sin offentlige indkøbsordning ud med en privat.  
Vi vil prioritere mere tid i ældreplejen til de svageste ældre. 

Vi skal have værdigheden og omsorgen tilbage i ældreplejen. Socialdemokraterne vil:  
Sikre bedre tid i ældreplejen til de svageste ældre  
Arbejde for, at de ældre i højere grad får besøg af den samme hjemmehjælper 
Flytte pengene fra administration til omsorg  


Børnepasning
Socialdemokraterne vil give børnefamilierne bedre vilkår... 

I den borgerlige regerings tre-årige levetid er det blevet væsentligt dyrere at få passet sine børn. Fra 
2003 til 2004 har næsten 80 pct. af danske børnefamilier oplevet store takststigninger. Det svarer til 
ca. 257.000 familier på landsplan.
Det giver et uacceptabelt pres på familiernes økonomi og i en del tilfælde bliver prisen på 
børnepasning afgørende for, at det ikke kan betale sig at arbejde. På sigt kan det bidrage til at 
undergrave finansieringen af vores velfærdssamfund. De høje priser på pasningstilbud modarbejder 
også ønsket om at bryde den negative sociale arv, fordi nogle børn simpelthen holdes hjemme.  
Regeringen mener, at det faldende børnetal kan bruges som det bærende argument for kommunale 
nedskæringer på daginstitutionsområdet.
Men i de seneste år er der reelt kommet flere børn i institutionerne - selv på småbørnsområdet. 
Faldende børnetal er altså ikke ensbetydende med færre børn i institutioner. Regeringen bruger det 
faldende børnetal som dække for at forringe normeringer og kvalitet i institutionerne. 
Personalets tid til samvær med børnene presses også fra en anden kant; som følge af de mange 
ekstra administrative opgaver, de ansatte i daginstitutionerne er blevet pålagt. 
Bedre vilkår giver samfundsmæssig bonus
Socialdemokraterne vil give børnefamilierne bedre vilkår. Først og fremmest skal det være billigere 
at få passet sine børn, og der bør være pasningsgaranti fra børnene er seks måneder. Det vil give 
børnefamilierne en reel valgmulighed mellem børnepasning og lang barselsorlov. Og det vil gavne 
vores samfundsøkonomi og velfærd, fordi folk ikke forhindres i at arbejde.
Det er blevet for dyrt at få passet børn. Socialdemokraterne vil:  
Indføre en maxtakst på 1.000 kr. om måneden for børnepasning  
Bruge 500 mill. kr. til at styrke kvaliteten af børnepasningen  
Gennemføre pasningsgaranti fra seks måneder  
Integration
Indvandrere skal blive aktive medborgere.

Udgangspunktet er klart: Vi har en række grundlæggende værdier, som gør Danmark til et stærkt og 
retfærdigt samfund. Dem skal vi bygge videre på – også når det gælder integration. 

Under Venstres ledelse har Danmark fået en farvet underklasse. Danmark er blevet skarpt opdelt. 
Tendensen til ghettoer er blevet forstærket. Unge indvandrere har haft svært ved at få uddannelse og 
job. Nedskæringerne på ungdomsuddannelser og skolepraktik har ramt dem særlig hårdt.

Aktivt medborgerskab
Med Socialdemokraterne i regering vil der blive ført en klar udlændingepolitik og en effektiv 
integrationspolitik. Dårlig integration skaber problemer for hele samfundet.

Indvandrere skal blive aktive medborgere – ikke isolerede tabere. Socialdemokraterne mener, at det 
er nødvendigt at begrænse indvandringen for med vægt at kunne styrke integrationen af de nye 
danskere, vi allerede lever sammen med.
Og vi har brug for et rygstød til unge, der er vokset op i Danmark og ønsker at uddanne sig, arbejde 
og leve som danskere. De skal selv have lov til at vælge deres ægtefælle og ikke udsættes for et 
stærkt familiepres i form af arrangerede ægteskaber.
Linien holdes
Arrangerede ægteskaber har været årsag til megen mislykket integration og ulykkelige skæbner. 
Derfor har Socialdemokraterne støttet de nuværende regler om familiesammenføring- herunder 24-
års reglen. Linien i udlændingepolitikken bliver fastholdt også efter et regeringsskifte.
Og Socialdemokraterne vil sikre, at udlændingelovgivningen og administrationen af den på alle 
punkter er i overensstemmelse med menneskerettighederne og Danmarks internationale 
forpligtelser.
Mulighed for arbejde
Når det gælder integrationsindsatsen, skal der til gengæld på alle områder ændres kurs efter tre år 
med forringelser. Den diskriminerende starthjælp skal fjernes. Alle børn skal lære dansk, inden de 
begynder i skolen. Vi skal stoppe nedskæringerne på den uddannelsesindsats, der kan lette 
integrationen. Vi skal give folkeskoler med særligt store integrationsopgaver et økonomisk løft. Vi 
skal sætte effektivt ind mod ghettodannelse og frem for alt: Vi skal sikre reelle 
beskæftigelsesmuligheder for de nye danskere.
Socialdemokraterne vil styrke integrationen. Socialdemokraterne vil:  

Gennemføre målrettet skoleløft af de dårligste skoler  
Gøre det obligatorisk at lære dansk fra 3-årsalderen  
Fastholde 24-årsreglen,men droppe den urimelige startydelse 

Skat
Skattepolitikken skal sikre job og velfærd.

Socialdemokraternes skattepolitik er en del af den jobplan, der vil skaffe 50.000 flere i arbejde over 
de næste fire år. Pengene kommer ved at styrke kontrollen med skattesnyd, afskaffe særlige 
skattefordele for bestemte erhverv og lægge loft over fradrag til pensionsordninger på 100.000 kr.
Planen sikrer fremtidens velfærd samtidig med, at vi giver det løfte, at hverken skat af 
ejendomsværdi eller grønne afgifter vil komme til at tage en større andel af familiernes indkomst.
Regeringens såkaldte skattestop betyder ifølge Finansministeriet, at der hvert år mangler 1,5 mia. 
kr. til finansiering af velfærdssamfundet.
Beløbet stiger år efter år. Hvis vi fortsætter den kurs, vil der om 20-25 år mangle lige så mange 
penge, som det koster at drive hele det danske sygehusvæsen.

Socialdemokraternes skatteplan for danskerne lyder:
Lavere skat på arbejde – beskæftigelsesfradraget hæves til 4,5 pct. - højst 13.200 kr.
Mellemskatten på 6 pct. afskaffes
Færre skal betale topskat, men topskatteprocenten hæves
Loft over stigning på boligskatter, afgifter og brugerbetaling på ca.3 pct. pr. år
Max-takst på 1.000 kr. om måneden for børnepasning
Busser og tog skal være en fjerdedel billigere for pendlere.

Spørgsmål og svar om socialdemokraternes skattepolitik:
Vil skatten på arbejde blive sat ned?
- Ja. Socialdemokraterne vil sænke skatten på arbejde. Det skal være med til at skabe nye jobs. 
Pengene skal komme fra en skarpere kontrol med skattesnyd, mindre afskrivning og særfordele for 
erhverv.
Hvad sker der med boligskatten? 
- Socialdemokraterne vil indføre et loft over, hvor meget boligskatten må stige, så den maksimalt 
kan følge den almindelige lønudvikling. Det betyder, at en familie med et hus til 1 mio. kr. højst 
skal betale 25 kr. ekstra om måneden i boligskat.
Hvad sker der med de grønne afgifter?
- Der kommer ikke nye grønne afgifter, og afgifterne kan ikke stige mere end med samme procent 
som lønudviklingen. Hvis man betaler 1000 kr. i dag, kan det højst blive 1030 kr. næste år. 
Hvad sker der med brugerbetaling?
- De seneste år er brugerbetaling på busser, tog og børnepasning steget meget kraftigere end lønnen, 
for at regeringen kunne betale det såkaldte skattestop. Socialdemokraterne lover et loft over nye 
stigninger - svarende til stigningen i løn, dagpenge og folkepension - fx. højst 3 pct. Men vi vil 
direkte nedsætte prisen for børnepasning til 1000 kr. om måneden og prisen på bus og tog med 25 
pct. for pendlere.
Hvem har hævet skatten?
- Regeringen efterlod i 2002 et skattetryk på 48,9 pct. til VKregeringen. Det var – modsat alt der 
påstås af vore modstandere - det samme, som vi overtog i 1993 (dengang: 48,8 pct.). I dag er 
skattetrykket under borgerlig regering formentlig vokset til over 50 pct.

 



