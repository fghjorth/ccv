Sund økonomi giver tryg fremtid
* Vi går til valg på ny vækst – Vi vil udvikle arbejdspladser i Danmark, ikke sende dem til Kina.
* Vi går til valg på reformer – efterlønsreformen skal gennemføres, og vi vil ikke øge gælden.
* Vi vil styrke folkeskolen – eleverne skal have mere undervisning.
* Vi vil sikre tryghed – de kriminelle skal bekæmpes.
* Vi vil styrke indsatsen for de udsatte – psykisk syge skal hjælpes bedre.
Det Konservative Folkeparti er partiet for den ansvarlige og hårdarbejdende dansker. Vi ønsker et samfund, hvor vi belønner de flittige, og hvor vi i fællesskab tager hånd om de udsatte, der ikke kan klare sig selv. Vi prioriterer det sociale ansvar højt. Derfor skal de offentlige ydelser målrettes dem, der har behov – ikke dem, der kan forsørge sig selv.
Det Konservative Folkeparti går til valg på sund økonomi og stærke værdier – vækst og tryghed. Vi vil styrke den personlige frihed og øge det personlige ansvar. Vi har et ansvar for fællesskabet og de næste generationer. Derfor ønsker konservative et samfund med personlig frihed i stærke fællesskaber.
Konservative betragter økonomisk ansvarlighed som en forudsætning for, at vi kan sikre borgernes tryghed og have et velfungerende samfund. Økonomisk ansvarlighed giver os håb for fremtiden. Uden økonomisk ansvarlighed kan vi ikke leve det liv, vi ønsker, og hjælpe andre til et bedre liv. Man kan ikke skabe tryghed for lånte penge.
Konservative går til valg på økonomisk og social ansvarlighed og tryghed i hverdagen:

Vi går til valg på ny vækst – danske arbejdspladser skal blive i Danmark og ikke eksporteres til Kina. Vi skal styrke virksomhedernes konkurrenceevne, og samtidig skal vi bevare og genopruste vores produktionsapparat. Uden produktion i Danmark, ingen innovation.
Vi går til valg på reformer af efterlønnen, arbejdsmarkedet og den offentlige sektor. Vi vil ikke opbygge et samfund med gældsætning. Vi står for økonomisk ansvarlighed og ønsker et opgør med forsørgersamfundet ved at skabe grundlaget for, at flere kan klare sig selv, og at færre bliver afhængige af offentlig forsørgelse. Og så ønsker vi at målrette de offentlige ydelser til dem, der har behov for hjælp. Samtidig er reformer nødvendige for at skabe ny vækst i samfundet.
Vi vil styrke folkeskolen. Timetallet skal op så vores børn får øget faglighed og mere undervisning i folkeskolen, så vi fremmer det enkeltes barns talenter. Det giver vores børn de bedste forudsætninger for klare sig godt i fremtiden. Vi vil styrke læreruddannelsen og ledelsen af skolerne. Respekt og ro skal igen ind i klasseværelset. Og når vi taler uddannelse, lægger vi trykket på dannelse.
Vi vil sikre tryghed. Vi skal blive endnu bedre til at forebygge kriminalitet, og de kriminelle skal bekæmpes og straffes hårdt. Vi står på ofrenes side. Vi vil have færre hjemmerøverier, indbrud, bandemedlemmer, spritbilister, voldsmænd og narko. Vi vil have et trygt samfund med et effektivt og ressourcestærkt politi. Og vi vil have mere respekt for hinanden.
Vi vil styrke indsatsen for de udsatte. Vi ønsker et rigt samfund, så der er råd til at tage sig af de udsatte. Vi vil målrette de offentlige ydelser til dem, der har behov, og ikke til dem, der kan klare sig selv. Vi skal have en mere håndholdt og effektiv indsats over for udsatte borgere, og vi vil styrke indsatsen inden for psykiske lidelser.
Det Konservative Folkeparti værner om friheden til, at vi kan udfolde os som mennesker, om et personligt ansvar for vores eget liv og et om stærkt fællesskab, der kan tage hånd om dem, der har brug for hjælp. Vi indretter vores politik efter, at vi belønner dem, der gør en indsats, og at vi hjælper dem, der har behov for hjælp.
Gennem 10 år har konservative taget ansvar for udviklingen i Danmark. Sammen med Venstre har vi arbejdet hårdt og målrettet på at skabe et bedre samfund, hvor de kristne, humanistiske, kulturelle og demokratiske værdier er i højsædet.
Vi har sikret høj velfærd, lav ledighed og større tryghed. Det Konservative Folkeparti står på den hårdtarbejdende og ansvarlige danskers side, og vi går i spidsen for et opgør med et forsørgersamfund for alle uanset behov - offentlig hjælp skal målrettes de mest udsatte i vores samfund.
Det Konservative Folkeparti er borgerlige stemmer, der arbejder for dig og Danmark.
Konservative resultater:
Vi har skabt markante resultater, det gælder blandt andet: 
-    Tre lettelser af indkomstskatten. Vi har givet borgerne flere penge til sig selv og øget den personlige frihed. Vi har sænket bundskatten, fjernet mellemskatten og senest sat marginalskatten ned med 7,5 procentpoint. En almindelig LO-familie betaler i dag 3.000 kroner mindre i skat om måneden end da Nyrup gik af.
Lettelser i selskabsskatten. Vi har givet erhvervslivet og danske virksomheder bedre muligheder for vækst og beskæftigelse ved at sænke selskabsskatten fra 30 pct. til 25 pct.
Dagpengereform. Vi har ført økonomisk ansvarlig politik ved at forkorte dagpengeperiode fra 4 til 2 år og givet ledige en større økonomisk tilskyndelse til at komme i beskæftigelse.
Vækstpakker og verdens bedste iværksætterstat. Vi har styrket mulighederne for iværksættere og små og mellemstore virksomheder. Danmark er i en rapport fra Small Business Administration i USA udnævnt til verdens bedste iværksætterstat 2010.
Standset den ukontrollable indvandring. Vi har sikret en fast og fair udlændingepolitik, og kun reelle asylansøgere får asyl. Antallet af opholdstilladelser til asylansøgere er faldet til cirka en tredjedel fra 2001 til 2010, og antallet af familiesammenføringer er mere end halveret i samme periode.
Barnets Reform. Vi har besluttet, at hensynet til barnet altid vægtes over alt andet og sikret tidlig indsats, kontinuitet i anbringelsen og barnets rettigheder. Derfor er der også afsat over 1 mia. kroner til at forbedre vilkårene for udsatte børn og unge.
Flere penge til undervisning. Vi har givet næsten 5 mia. kroner mere til undervisning i folkeskolen.
Mere faglighed i skolen. Vi har sat fagligheden i højsædet og skaffet flere timer i dansk og historie. Vi har indført elevplaner og oprettet et nyt råd for evaluering og kvalitetsudvikling af folkeskolen.
Styrket dansk forskning. Vi har opfyldt Barcelona-målsætningen om offentlig forskning på 1 pct. af BNP og hævet bidraget fra 0,8 pct. da Nyrup gik af.
Lav ledighed. Vi har sikret en konstant lav ledighed det sidste årti. På trods af den internationale finanskrise er ledigheden i Danmark fortsat historisk lav. Og der er i dag færre ledige, end den dag Nyrup gik af.
Frit sygehusvalg. Vi har sikret danskere frit valg, så de hurtigere og nemmere kan komme på deres foretrukne sygehus.
Flere penge til sundhed. Vi har sikret, at sundhedsvæsenet i år råder over 23 mia. kroner ekstra i forhold til 2001 (Venstre har skrevet 35 mia. kr. i deres valggrundlag!). Det svarer til 4.000 kroner ekstra pr. dansker til sundhed hvert år.
Flere operationer. Vi har sikret godt 210.000 eller over 40 pct. flere opererede i 2009 sammenlignet med 2001. Det vil sige, at der hver eneste arbejdsdag året rundt opereres 800 flere, end da Nyrup gik af.
Kortere ventelister. Vi har reduceret ventetiden til operation fra 90 dage i 2001 til ca. 52 dage i dag. Det svarer til 38 dages mindre ventetid og dermed har vi den laveste ventetid nogensinde i det danske sundhedssystem.
Flere læger og sygeplejersker. Vi har i dag 7.000 flere læger og sygeplejersker end da Nyrup gik af.
Behandlingsgaranti. Vi har sikret alle borgere behandlingsgaranti for både somatiske sygdomme og i psykiatrien.
Kræftplaner I-III. Vi har satset markant på bedre kræftbehandling. Vi har sikret bedre forebyggelse og tidlig opsporing, bedre diagnostik, strategiske investeringer i strålekanoner og nye scannere, screening for tarmkræft, forsøg med screening for lungekræft, pakkeforløb på alle kræftformer og HPV-vaccine mod livmoderhalskræft.
Nye supersygehuse. Vi har afsat lidt over 40 mia. kroner til nye moderne sygehuse, så danskerne er sikret højt specialiseret og den bedste behandling.
Politireform. Vi har gennemført en ambitiøs politireform, der har givet bedre resultater og hurtigere respons fra politiet. Samtidig har vi øget politistyrken med 400 ekstra betjente.
Strengere straffe. Vi har hævet straffene markant for vold, voldtægt, spritkørsel, vanvidskørsel og anden personfarlig kriminalitet.
Lavere kriminalitet. Vi har sikret et betydeligt fald i antallet af voldtægter, voldstilfælde og anden personfarlige kriminalitet. Kriminaliteten er på det laveste niveau i 40 år.
Færre trafikdræbte. Vi har sat sikkerheden på vejene i fokus og antallet af trafikdræbte falder markant – nu til under 300 om året.
Bedre integration. Vi har sørget for, at flere fra ikke-vestlige lande er i beskæftigelse, og at arbejdsløsheden blandt indvandrere og efterkommere er faldet markant.
Ghettoplan. Vi har afsat flere penge til renovering og nedrivning i udsatte boligområder og skabt bedre muligheder for blandet bebyggelse med boliger, kontorer og erhverv.
Kulturkanon. Vi har sikret dansk kulturs ypperste værker i en officiel kanon.
Forsvaret. Vi har effektiviseret forsvaret, så Danmark står bedre rustet over for nye trusler, samtidig med at værnepligten er bevaret.
Terrorbekæmpelse. Vi har vedtaget de nødvendige stramninger i terrorlovgivningen og sikret Danmark et stærkt terrorberedskab.
Miljømilliarder. Vi har sat miljøet øverst på dagsordenen og ladet to milliarder kroner følge med.
Styrket kollektiv trafik. Vi investerer i nye jernbaner, nye tog, mere metro og udvidelser af S-togsnettet og jernbaner i hele Danmark, så flere i dag tager toget end i 2001.
Flere og bedre veje. Vi investerer markant i udvidelser af motorvejsnettet i Danmark. Det gælder udvidelser af Helsingørmotorvejen, Køge Bugt motorvejen, Den vestfynske motorvej, motorvejen over Vejle Fjord, og i en ny motorvej til Frederikssund.
Bedre infrastruktur. Vi investerer over 94 milliarder kroner i ny og bedre infrastruktur. Derudover bygger vi en fast forbindelse til 40 mia. kroner over Femern Bælt. Og samtidig bygger vi en hel ny metrocityring i København til ca. 20 mia. kroner.
Det Konservative Folkeparti går til valg på sund økonomi og stærke værdier

