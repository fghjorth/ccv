Det Radikale Venstre 1966

Folketingsvalget den 22. november er af regeringen formelt udskrevet til afgørelse af 
kildeskatteproblemet.
Den reelle årsag er en anden.
De økonomiske problemer, der tegner sig forude, er af et sådant omfang, at den 
fremgangslinie, der har præget det danske samfund gennem de sidste ti år, kan komme i 
fare.

Det Radikale Venstre må på denne baggrund anse løsningen af de økonomiske opgaver 
som det mest påtrængende.
I første halvdel af 1956 har såvel pris- som valutaudviklingen vist tendens til bedring. Det 
sidst offentliggjorte pristal viste imidlertid en stigning, der antyder, at den begyndte 
stabilisering ikke kan fastholdes. En fast politik, der kan hindre, at den økonomiske 
udvikling igen løber løbsk bliver derfor det nye Folketings største og væsentligste 
opgave.
Dansk produktion og økonomi har rigtig forvaltet en styrke, der giver muligheder for 
fortsat konomisk fremgang. En forudsætning for at mulighederne kan udnyttes er, at der 
ikke startes nye kapløb mellem priser, avancer og indkomster.
For hele befolkningen må indkomstudvidelserne holdes inden for de rammer, som 
produktionsfremgangen fastsætter. En forbrugsudvidelse udover produktionsforbedringen 
medfører fare for en begrænsning af den økonomiske aktivitet med en begyndende 
arbejdsløshed til følge. Er omkostningsniveauet belastet med uholdbare 
indkomststigninger vil nye skattepolitiske indgreb ikke kunne afbøde dette. Yderligere 
kreditstramning og højere rente vil direkte forøge produktionsomkostningerne.
Pris-, avance- og indkomststop er et middel, som griber dybt og forstyrrende ind i den 
naturlige økonomiske udfoldelse. Skal sådanne drastiske indgreb undgås, må alle parter 
vise resignation. Et nyt økonomisk kapløb vil tvinge til indgreb, der på længere sigt 
forringer de økonomiske fremgangsmuligheder.

Det nuværende skattesystem har for længst vist sin utilstrækkelighed. Fordelingen af 
skattebyrderne har i stigende omfang udviklet sig til ugunst for mindre og mellemstore 
indkomster.
Det Radikale Venstre vil i overensstemmelse med sit
fremlagte skatteprogram arbejde for en forenkling af skattesystemet, så de mange 
eksisterende urimeligheder afskaffes. Hele fradragssystemet er ensidigt til fordel for de 
meget store indkomster og medfører Øgede byrder for mindre indtægter. Beskatningen af 
indtægtsstigninger er så hård, at den ved siden af at skabe Økonomiske vanskeligheder 
for de pågældende skatteydere modvirker trangen til ekstrafortjenester og sætter skel 
mellem befolkningsgrupperne.
Gennem en forenkling af fradragssystemet og opbygningen af en skatteskala med en 
jævnt stigende beskatning
kan der skabes sikkerhed imod overbeskatning af nogen befolkningsgruppe, ligesom der 
åbner sig muligheder for afskaffelse af sambeskatningen.
Det Radikale Venstre vil efter en gennemgribende forenkling af skattesystemet arbejde 
for at skabe samtidighed mellem indtjening og skattebetaling. Kun gennem en virkelig 
forenkling kan samtidighedsskatten etableres uden urimelige administrative 
vanskeligheder - og kun på grundlag af et virkeligt forenklet skattesystem kan der 
tilvejebringes muligheder for at træffe et valg mellem en kildeskat via arbejdsgiveren 
eller en samtidighedsskat, hvor den enkelte skatteyder selv forestår indbetalingen.
En samtidighedsskat må omfatte alle skatteydere, ligesom alle må betale skatten efter 
samme indkomstår. En valgfri ordning, hvor den enkelte selv afgør tidspunktet for sin 
skattebetaling, skaber urimelige forskelle mellem skatteyderne og må derfor afvises.
En væsentlig ånsag til de senere års inflationsprægede udvikling har været de abnormt 
store prisstigninger på jord. Det Radikale Venstre vil derfor fastholde grundbeskatningen 
som et led i den kommunale beskatning.
Jordspekulationen må modvirkes gennem oprettelse af en statslig lånefond til kommuner 
i stærk udvikling. Midler, der stilles til rådighed fra fonden, skal anvendes til kommuners 
jordopkøb og til en hurtigere byggemodning, så der gennem et større udbud af 
byggegrunde kan sikres lavere jordpriser.
I den kommende landbrugslovgivning må der skabes grundlag for at bevare et 
selvstændigt landbrugserhverv, ligesom lovgivningen må modvirke mulighederne for 
spekulationsgevinster gennem opkøb af landbrugsejendomme.

Det Radikale Venstre har fremført forslag om en forsøgsvis ordning med en militær 
tjenestetid på 8 måneder. Det nuværende forsvarsbudget på over 2 milliarder 
nødvendiggør, at der på dette - som på alle andre offentlige områder - foretages 
rationaliseringsbestræbelser, der kan modvirke udgiftsstigninger.
I dag anvendes 70% af alle forsvarsudgifter til lønninger og andre personelbetonede 
udgifter. Gennem en nedsættelse af tjenestetiden kan opnås besparelser, ligesom 
ulemperne for de værnepligtige mindskes.
Det Radikale Venstre vil derfor arbejde for en omlægning af forsvarsordningen, så der 
med en kortere tjenestetid kan sikres bedre udnyttelse af de økonomiske midler og sikres 
de værnepligtige en rimeligere behandling.
Det Radikale Venstre vil arbejde for at sikre befolkningen medbestemmelsesret i 
afgørende udenrigspolitiske beslutninger - herunder det fremtidige forhold til Nato. 
Nato’s nuværende form modvirker en afspænding i Europa. Europas fremtid afhænger af 
forståelse mellem de nuværende Nabolande og Warzawapagtens lande. Som et første 
skridt mod den nødvendige afspænding må alle vestlige lande anerkende Oder-
Neisegrænsen.
De ændrede muligheder i udenrigspolitikken må følges op af en stærk dansk indsats for 
fortsat afspænding og løsning af modsætninger uden vold.
Det er påtrængende nødvendigt, at blokpolitikkens kostbare oprustning afløses af en 
fælles indsats for løsning af menneskehedens største opgave: udjævning af svælget 
mellem rige og fattige lande.

Det europæiske Fællesmarked har med en landbrugspolitik, der pålægger enormt høje 
importafgifter for fødevarer, påført dansk landbrug og dansk økonomi store 
vanskeligheder. Det må derfor-være i dansk interesse fortsat at arbejde for 
tilvejebringelsen af et samarbejde mellem Fællesmarkedet og det øvrige Europa. Et 
sådant samarbejde må omfatte så mange lande som muligt.
For Danmark vil det både politisk og økonomisk være nødvendigt, at vi ikke isolerer os 
fra de andre nordiske lande, ligesom hensynet til danske landbrugsinteresser 
nødvendiggør et snævert handelspolitisk samkvem med England.
Gennem sin usikre markedspolitik har den danske regering skabt tvivl og usikkerhed i de 
andre nordiske lande. Det Radikale Venstre anser det for en vigtig opgave at genskabe 
tilliden mellem de nordiske lande.
En isoleret dansk indmeldelse i Fællesmarkedet er urealistisk. Der må derfor anlægges en 
udenrigspolitisk linie, der ikke skaber tvivl og usikkerhed hverken i Danmark eller i 
udlandet.
Det Radikale Venstre vil ikke deltage i markedspolitiske manøvrer, der spiller hasard 
med Danmarks politiske og økonomiske fremtid.
Fremtiden stiller dansk politik over for store og krævende opgaver. Skal økonomisk 
fremgang fastholdes, må disse opgaver løses. Dansk politik må derfor ikke præges af en 
gold partistrid, men udvise vilje til arbejde og resultater. Det Radikale Venstre lader ikke 
sine afgørelser præge af, hvem der medvirker til en sags løsning, men lægger vægten på 
resultater og fremskridt.
Øget styrke til Det Radikale Venstre giver dansk Folkestyre større slagkraft og medvirker 
til, at sagen sættes over partierne.
