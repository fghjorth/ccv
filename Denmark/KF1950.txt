Siden Valget i 1947 er Forholdene i Verden blevet dybt forandrede. Vi står på Tærskelen til en ny 
Tid. De vestlige Demokratier samler deres Kræfter til Forsvar for deres Eksistens, til Bevarelsen af 
deres — på kristen og humanistisk Grund — hvilende Livsform og for at sikre de europæiske Folks 
høje Levestandard. I dette store Fællesskab hører vort Folk hjemme. Vi har bekræftet dette ved vort 
Medlemskab af Atlantpagten og Europarådet og af den europæiske økonomiske 
Samarbejdsorganisation til Europas Genopbygning. Det er tre Strenge på samme Bue. Det 
konservative Folkeparti vil bygge vort Lands Fremtid på denne Grund. Vi vender os imod 
Kommunismen, der vil påtvinge os et fremmed Tvangsstyre, og vi kræver Foranstaltninger mod den 
5. Kolonne-virksomhed, der vil angribe vort Folk i Ryggen i Farens Stund,
Om Atlantpagten og Forsvaret er de tre store Partier på Rigsdagen enige. Efter et årelangt Arbejde 
for Forsvarets Sag fastslår Det konservative Folkeparti dette med dyb Tilfredshed og venter, at det 
danske Folk ved Valget giver denne Politik sin Tilslutning. Partiet forpligter sig til at medvirke til 
Dækning af de bevilgede nye Forsvarsudgifter. De bør bæres af alle, så sandt Forsvaret er hele 
Folkets Sag. Men den største Byrde ved den nødvendige Beskatning må hvile på den økonomisk 
stærkeste Del af Befolkningen.
Den Regering, der ikke kunde samle Rigsdagen bag sig, kan ikke vende tilbage. Målet for Valget er 
en Rigsdag, af hvilken der kan udgå en handlekraftig Regering. For at dette kan nås, må et nært 
Samarbejde bestå mellem de Partier, der vil løse Opgaverne efter Frihedens Linier og som forstår 
Sammenhængen i Tiden og i Kampen for den nationale, den åndelige og den økonomiske Frihed. 
Til et sådant loyalt Samarbejde er Konservatismen beredt.
Intet Demokrati kan undvære en stærk og folkelig Konservatisme. Det konservative Folkeparti 
lover det danske Folk en saglig og redelig Indsats på dette Manifests Grund i Arbejdet for et frit og 
trygt Danmark.
