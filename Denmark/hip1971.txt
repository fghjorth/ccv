SOCIALISTISK FOLKEPARTIS VALGPROGRAM

Dette er de hovedretningslinier, som Socialistisk Folkepartis ekstraordinære landsmøde i august 
1971 udarbejdede for partiets politiske virksomhed i den kommende valgperiode. Ikke med urette 
kaldte man det på landsmødet for en slags mini-arbejdsprogram.
Selvom adskillige detaljer er kommet med, er hovedvægten lagt på de almene linier. Ved 
opmærksom læsning vil man se, at mangen en detalje er dækker af en mere almen erklæring. Hvis 
vi skulle have taget alle detaljerne med, var valgprogrammet jo blevet en mindre telefonbog.
Her har det først og fremmest drejet sig om at lægge de principper frem, som Socialistisk Folkeparti 
forpligter sig til at arbejde forpå den anden side af den kommende valgdag. plan kan sige, at de ikke 
adskiller sig fra dem, vi bestandigt har bygget på. Selvfølgelig ikke - men de skal hele tiden 
præciseres og aktualiseres; og det er gjort her.
Derfor kan det heller ikke undgås, at flere af de hovedlinier, som er skitseret idet følgende, rækker 
udover en kommende valgperiode. Det er gjort bevidst. For vor indsats bestemmes ikke alene af 
øjeblikkets krav, men af en stor målsætning, som ikke kan realiseres på et eller fire år. Derfor må 
der være sammenhæng mellem det, vi gør på kort sigt, og det, vi vil på langt sigt; vi er tilhængere af 
realistiske løsninger, der lader sig praktisere her og nu, men kun hvis de bringer virkeliggørelsen af 
vor egentlige målsætning på det givne område nærmere. Derfor genkalder vi os gang på gang
selve målsætningen; hvis den gik i glemmebogen, ville vi ikke være et socialistisk parti.
Disse bemærkninger må ikke sløre, at vi i dag anser adskillige skridt af særdeles vidtrækkende 
karakter for aktuelle og nødvendige. Men hvor det er tilfældet, er det netop understreget i 
valgprogrammets tekst.
Denne er blevet til på basis af en demokratisk fremgangsmåde. Et oplæg udsendtes i juni af SF’s 
forretningsudvalg til samtlige medlemmer af partiet. Det blev - trods sommervarmen - drøftet af en 
lang række partiforeninger. Op mod et halvt hundrede foreninger og enkeltpersoner indsendte 
ændringsforslag og kommentarer. I slutningen af juli udarbejdede forretningsudvalget på et udvidet 
møde et revideret udkast, der tilsendtes de valgte delegerede. Den 21.-22. august mødtes disse på 
landsmødet; her deltog også SF’s hovedbestyrelse, folketingskandidaterne, 
kommunalbestyrelsesmedlemmerne og andre med tillidshverv. Den første dag blev udkast og 
ændringsforslag gennemgået i arbejdsgrupper, og om natten redigeredes et nyt udkast på grundlag 
heraf. Næste dag blev det sat under debat på landsmødets plenarmøde, der varede hele dagen, og en 
række nye ændringer blev foretaget.
Selvom tiden var knap på landsmødet og sommeren ikke er den bedste periode for en bred 
diskussion i partiet, tør vi alligevel sige, at det arbejdsgrundlag, som præsenteres her, i ordets 
egentligste forstand er hele Socialistisk Folkepartis.
Sæt mennesket i centrum - det siger vel alle. Men hvordan? Det er sagt så ofte, med så ringe 
resultat, at det måske slet ikke kan lade sig gøre? Jo, det kan lade sig gøre.
Men det kræver en helt anden politik, et brud med gamle fordomme, et klart socialistisk sigte og 
ikke mindst at planen om tilslutning til fællesmarkedet bliver opgivet.
Det er i folkets magt at give udviklingen en ny drejning. Socialistisk Folkeparti vil ikke bruge store 
ord om store mål. Vi fremlægger et reformprogram, der kan bane vej for en løsning af de store 
problemer.
IKKE NEDSKÆRING, MEN UDVIKLING
Vi lover ikke guld og grønne skove. Upopulære skridt kan være nødvendige i nødsituationer, og 
selv fornuftige reformer må prioriteres. Det gælder også de programpunkter, Socialistisk Folkeparti 
fremsætter.
Men VKR-regeringens almindelige nedskæringspolitik har ikke løst et eneste problem. Den er et 
banalt forsøg på at klare vanskelighederne ved at vælte byrderne over på lønmodtagerne, fordi 
profitterne skal fredes. Denne politik har været praktiseret gang på gang af skiftende regeringer, 
uanset partifarve; men dens fallit er aldrig blevet demonstreret så tydeligt som i de sidste år.
De store økonomiske problemer løses ikke ved nedskæring, men ved udvikling. I stedet for at 
afskrive enorme milliardbeløb som kasseoverskud eller pumpe dem ud i et nytteløst militær, bør 
disse midler efter en samlet demokratisk samfundsplanlægning anvendes til produktion, 
boligbyggeri, sociale og uddannelsesmæssige fremskridt og menneskeliggørelse af arbejde og fritid.
MIDLERNE ER TILSTEDE
Der ruttes med samfundets ressourcer! Næsten 3 milliarder gik sidste år til militæret, og andre 3 
milliarder blev inddraget i forsøg på at klare valutakrisen.
Landbrugsordningerne koster staten 1 milliard. Manglende effektivisering og modernisering af den 
offentlige administration og manglende planlægning i byggeriet koster milliardbeløb. Offentlig 
udnyttelse af undergrundens værdier kan give samfundet store indtægter, og det samme vil være 
resultatet af en effektiv indsats for at inddrage de mange milliarder, som i dag unddrages samfundet 
gennem skattesvindel og fiduser. Lad os bruge alle disse midler fornuftigt. Så bliver der bedre råd.
KAPITALEN SKAL UNDER SAMFUNDETS KONTROL
Men når disse midler frigøres, skal de ikke pumpes ud til spekulanterne!
Regeringseksperter har lavet en liste over alt det, vi ikke har råd til i de næste 15 år. Den er i et og 
alt baseret på den fordom, at det private erhvervsliv skal have lov at skalte og valte med produktion 
og investeringer til evig tid, at staten bestandigt skal smide penge ud på militær og andre 
overflødigheder, og at skattesvindel og skattefiduser er noget, man må leve med.
Alt det siger Socialistisk Folkeparti nej til. Først og fremmest kræver vi, at produktionen skal styres 
af samfundet under ansvar overfor folkets valgte organer. Når det sker, kan ’eksperterne’ godt 
smide deres ’perspektivplan’ i papirkurven.
Så vil den kapital, der er til rådighed, blive fordelt efter samfundsbehov og ikke ud fra profithensyn; 
derfor må Nationalbanken gøres direkte ansvarlig overfor folketinget. Banker, sparekasser og 
forsikringsselskaber må overtages af samfundet.
Kapitaltilgangen til erhvervsvirksomhederne må samtidig øges og styrkes gennem offentlige fonds, 
bl.a. med henblik på, at de nyeste teknologiske forskningsresultater udnyttes til en samfundsmæssig 
produktion. Finansieringen af boligbyggeriet må overtages af samfundet, så boligbyggeri ikke 
længere skal bestemmes af udbud og efterspørgsel på Børsen. Den uhensigtsmæssige 
landbrugsstøtte må afløses af offentlige investeringer med sigte på en rationel udnyttelse af 
produktionsapparatet.
Sådanne skridt hører ikke hjemme i en fjern morgendag. De er tvingende nødvendige her og nu, 
hvis samfundet skal sættes i stand til at løse de store opgaver, som tårner sig op.
DEMOKRATIET SKAL SIKRES OG UDBYGGES
Demokratiet er truet. Ikke af de smågrupper, der får så megen avisomtale, men af den mere 
»stilfærdige» magtkoncentration, der finder sted i erhvervslivet og i de administrative 
overbygninger. Afgørende beslutninger, der vedrører de manges ve og vel, tages i snævre cirkler, 
uden ansvar overfor folket. Hvis ikke den udfordring besvares med en udvidelse af demokratiet vil 
det visne bort. Også derfor må den Økonomiske udvikling for alvor ind under demokratiet. 
Kapitalen skal ikke styres af aktionærinteresser, men af folkets ansvarlige organer. Demokratisering 
må præge alle samfundets led. Samordningen af kommunernes og statens indsats på det 
økonomiske område skal ske ved løbende forhandlinger, ikke ved diktat.
De samfundsinvesteringer, vi kræver i erhvervslivet, skal bruges som murbrækkere i kampen for 
demokrati på arbejdspladsen. Udgangspunktet må være, at de beskæftigede sikres 
medbestemmelsesret i kraft af deres arbejde, og ikke gennem køb af folkeaktier eller certifikater, 
som foreslået at henholdsvis konservative og socialdemokrater. Målet er, at de ansatte får fuld 
kontrol med virksomhedens drift.
Samfundet må aktivt, og om fornødent gennem lovgivning, støtte de beskæftigede i deres kamp for 
demokrati, og det offentliges arbejdspladser må selv gå i spidsen så de ansatte får indflydelse på 
driften gennem virksomhedsnævn. Demokrati og medindflydelse må udvikles også på andre felter, 
indenfor uddannelse, i den sociale sektor og i administrationen.
DEN FRI MENING
Demokratiets rygrad er den frie meningsbrydning, baseret på respekten for hver medborgers 
ukrænkelighed. Alle forsøg på meningscensur og meningsterror, hvorfra de end måtte komme, er 
med til at undergrave selv det nuværende begrænsede demokrati. Det ses ikke mindst på de 
vedholdende angreb på udsendelser i radio og fjernsyn. Den sidste tids voksende bølge af 
intolerance er dybt foruroligende. SF mener, at det må være det demokratiske samfunds første pligt 
at sikre, at hvert enkelt menneske kan leve, handle og ytre sig, som det vil, så længe det ikke skader 
andre mennesker.
Det kræver opgivelse af mange fordomme. Ikke mindst hvad angår vort forældede straffesystem, 
der i vid udstrækning skader mennesker mere end det beskytter samfundet.
Ungdomsoprøret tiltrækker sig en særlig interesse. Der har altid været ungdomsoprør, men 
samfundsudviklingen i vor tid er præget af usædvanlige store spændinger, og derfor skærpes 
modsætningerne mellem generationerne.
Gamle borgerlige normer forkastes for deres mangel på værdi. Samtidig virker det massive 
etablerede samfund som en uoverstigelig barriere mod en virkelig fornyelse. Mange unge oplever 
demokratiet som tom snak, og »melder sig ud» af samfundet. De stemples som asociale, og 
generationskløften uddybes. Det kan kun undgås, hvis demokratiet udbygges til at være meget mere 
end et folketingsvalg hvert fjerde år. - Skal demokratiet have mening, må det være betydningsfuldt, 
hvad du og jeg mener. - Ungdommen har et stort ansvar for denne fornyelse.
Samvirke og samvær, trivsel og miljø sættes i højsædet, og brede socialistiske ideer præger klart 
nutidens ungdoms tankeverden.
Det er en afgørende opgave at støtte disse ideer, så ungdomsoprøret bliver til en konstruktiv indsats.
MENNESKET SKAL I FØRSTE RÆKKE
Det synspunkt, at mennesket er til for produktionens skyld og ikke omvendt, har gjort 
produktionsprocessen mere og mere umenneskelig. Kapitalismen sætter produktion og profit højere 
end menneskeligt velfærd. Det er hovedårsagen til, at der kun er nået uendelig små resultater i 
kampen mod forureningen, at arbejdet bliver mere og mere opslidende trods tekniske fremskridt, og 
at bysamfundene bliver stadig mindre menneskevenlige.
SF er for et samfund i vækst og udvikling. Det forudsætter også industriel vækst. Men en industriel 
vækst skal ikke tilvejebringes gennem opslidning ved et samlebånd, men gennem en rigtig 
samfundsmæssig organisation af produktionen. Derfor vil SF under ingen omstændigheder yde 
støtte til vækst, der fremskaffes på bekostning af de arbejdendes fysiske og psykiske helbred og hele 
folkets sundhedstilstand.
Tværtimod ønsker vi, at samfundet skal styre produktionen for at produktionsprocessen kan ændre 
karakter og gøres menneske venlig. Menneskenes velfærd, sikkerhed og værdighed må gå forud for 
alle andre hensyn.
Disse principper må være bestemmende for lovgivningen vedrørende arbejdsmarkedet.
Der må, som tidligere påpeget i dette program, gennemføres en demokratisering af 
beslutningsprocessen på arbejdspladsen. Der må indføres ligeløn for kvinder og mænd. 
Arbejderbeskyttelsens regler må skærpes, så enhver umenneskelig tilrettelæggelse af produktionen 
effektivt kan forhindres. Der må gennemføres dybtgående demokratiske reformer af det 
arbejdsretlige system og af loven om mægling i arbejdsstridigheder. Arbejdsformidlingen må atter 
tilbage til fagbevægelsen. Det må være samfundets pligt at tilrettelægge den økonomiske politik 
sådan, at der sikres fuld beskæftigelse; men skulle der opstå arbejdsløshed, må der ydes fuld 
erstatning for den tabte arbejdsfortjeneste. Det samme må være tilfældet, når arbejdsfortjenesten går 
tabt som følge af ulykke eller sygdom.
Afstanden mellem hjem og arbejdsplads og de dårlige transportforhold er med til at gøre livet surt 
for mange ansatte. Både af denne grund, og fordi almindelige økonomiske betragtninger taler for 
det, må trafikinvesteringerne have en høj prioritet, men vel at mærke med sigte på en hurtig 
udbygning af den kollektive transport, især mellem hjem og arbejdsplads. Målet må være en hurtig, 
effektiv, behagelig og gratis kollektiv transport.
FORURENINGSTRUSLEN
Forureningen er alt for sent blevet erkendt som en alvorlig fare for samfundet. Industrien har 
hæmningsløst udnyttet naturressourcer, og ment næsten frit at kunne ødelægge vore omgivelser 
med sine affaldsprodukter; og staten og kommunerne har i årevis givet forureningsbekæmpelsen 
den laveste prioritet.
Kun en samlet offentlig indsats kan effektivt løse problemerne omkring forureningen af vand, land 
og luft. Oprettelsen af de fornødne rensningsanlæg må være en offentlig opgave, og industrien må 
bære sin del af udgifterne ved at betale, hvad rensningen koster. Men alligevel vil der kræves 
afholdt store offentlige udgifter, der kan mærkes af hver enkelt.
Også luftforureningen må bringes afgørende ned ved påbud om renere olie og bedre forbrænding.
Hele denne udvikling kan gøre det nødvendigt at forbyde visse stærkt forurenende produktioner. 
Men i det lange løb er en bekæmpelse af forureningen ikke blot en samfundsmæssig nødvendighed, 
men til økonomisk fordel for hele samfundet.
Men det haster. For hvert uvirksomt år bliver skaderne sværere at rette op.
Kampen mod forureningen kræver et udstrakt internationalt samvirke om beskyttelsen af luften og 
vandet.
EN RETFÆRDIG FORDELING AF BYRDERNE
En af de vigtigste opgaver for et nyt folketing bliver at genoptage arbejdet med den skattereform, 
der blev afbrudt i 1968. I mellemtiden er der indvundet mange - også ubehagelige - erfaringer, og 
på den baggrund har SF udarbejdet et nyt forslag til skattereform, hvis hovedpunkter er disse:
Det først fornødne er at få styr på indkomstskatten, Den kan og skal forenkles. Derfor må stats-, 
kommune- og amtsskat og folkepensionsbidrag slås sammen til én progressiv enhedsskat, så der 
overalt i landet svares samme skat af samme indkomst.
Der må renses ud i alle de socialt uretfærdige fradrag og fiduser.
Det nuværende personfradrag erstattes med et fradrag i skatten på 7.500 kr. pr. person, svarende til 
et eksistensminimum på 15.000 kr., så at folkepensionister slipper for at betale skat, og 
lavestlønnede får væsentlige lempelser.
Det fradrag i skatten, der svarer til eksistensminimum, må være ens for alle, uanset vielsesattest. 
Herved ophæves sambeskatningen, og forsørgerbegrebet afskaffes. Dermed vil der være gjort et nyt 
skridt hen mod fuld ligestilling mellem kvinder og mænd.
Der må sættes en stopper for skattesnyderiet. Forenkling af administrationen til én 
ligningsmyndighed, én klageinstans og én revisionsmyndighed vil frigøre arbejdskraft til effektiv 
kontrol via momsen og krydsrevision.
Disse forenklinger af såvel administration som lovgivning baner vej for en kildeskat uden 
selvangivelser og efterregninger for lønmodtagerne.
Afskaffelse af de asociale fradragsfiduser skaffer midler til en nedsættelse af trækprocenten.
Også punktafgifternes jungle skal der ryddes op i.
VKR har over 2 omgange forhøjet momsen fra 10-15 % uden at give tilstrækkelige kompensationer 
til de vanskeligst stillede. Disse forsømmelser må rettes op.
Vi anser det for tvingende nødvendigt, at alle arbejdsfrie indtægter bliver effektivt beskattet.
Yderligere midler fremskaffes ved forhøjelse af formueskatten, aktieselskabsskatten, arveafgifterne 
og ved indførelse af reklameskat.

BOLIGEN ER EN MENNESKERET
Det kapitalistiske system har bevist, at det ikke kan eller vil løse boligproblemet på en socialt 
retfærdig måde. Den skæve udvikling blev forstærket af det boligforlig, der blev indgået af de fire 
gamle partier i 1966. Rentestigningen, som er en følge af VKR-regeringens Økonomiske politik, har 
bragt boligbyggeriet ud i en katastrofal situation.
Boligen bør være et socialt gode. Den må ikke være kastebold for skiftende folketingsflertals 
økonomiske politik. Samfundet har ansvaret for, at der bygges et tilstrækkeligt antal boliger i 
trivselsfremmende miljøer og til en overkommelig pris.
Derfor skal det offentlige forestå finansieringen af boligbyggeriet. Det gøres igennem en boligfond, 
der yder lån til fast, lav rente uden kurstab. En sådan fond kan finansieres med midlerne fra ATP-
fonden, andre offentlige
pensionsordninger, ved anvendelsen af midler fra postgiroen, fra Statsanstalten for livsforsikring, 
ved oprettelse af en postsparebank samt ved bevillinger over finansloven.
For at fremme planlægning og stordrift bor almennyttige boligselskabers byggevirksomhed 
sammensluttes i regionale byggeselskaber. Samtidig bør en kontinuerlig planlægning muliggøres, 
og byggeriet billiggøres, ved at der gives kommunerne ret til at ekspropriere jord til boligformål til 
vurderingspris. Samtidig må kommunerne have midler til at byggemodne jorden, som skal udlejes 
på jordrentevilkår.
Byggeriet må i højere grad drage fordel af de muligheder, stordrift i byggeproces og 
materialefremstilling giver. Dette arbejde må samordnes med en øget indsats for byggeforskning og 
for forenkling og modernisering af byggeriets teknik. Samfundet må sikre, at dette kan foregå i 
konkurrence, bl.a. ved at oprette en statslig byggeelementfabrik. Kombineres disse forholdsregler 
med en omhyggelig planlægning vil der kunne hentes betydelige besparelser hjem, og dermed 
lavere huslejer.
Der må stilles krav til boligmiljøets udformning, således at der skabes et varieret og afvekslende 
byggeri, og således at alle former for fælles behov tilgodeses. Også i byfornyelsen må 
miljøsynspunktet tilgodeses i højere grad.
Hensynet til beboernes tarv og indflydelse på egne omgivelser må prioriteres højt. Som betingelse 
for offentlig støtte til almennyttigt byggeri må der i de sociale selskaber kræves samme rettigheder 
for beboerne, som dem der gælder for medlemmer af andelsboligforeninger. I det private 
udlejningsbyggeri må beboerne have medbestemmelse gennem beboerråd, hvad angår regnskaber 
og budgetlægning. Lejerne bør være uopsigelige, såfremt de opfylder deres lejemåls forpligtigelser. 
Deres ret til at bytte bolig må lovfæstes, og en central boliganvisning etableres.
Ejere og lejere må ligestilles skattemæssigt
Loven om ejerlejligheder må ophæves.
Vi er mod forslagene om et »frit» boligmarked. Vi kan ikke acceptere generelle huslejeforhøjelser, 
og forlanger loven om genudlejningsforhøjelserne ophævet.
Rentesikringen må fastholdes, indtil en samfundsstyret finansieringsordning er gennemført. Den 
eksisterende boligsikring må udbygges.
DE SOCIALE SPØRGSMÅL
Det kapitalistiske samfunds socialpolitik tjener til at skjule en række fundamentale svagheder i 
samfundet og tager ikke i tilstrækkelig grad hensyn til de menneskelige faktorer.
Socialistisk Folkeparti mener, at selv den bedste afhjælpning af social nød er mindre værd end 
foranstaltninger, der hindrer den sociale nød i at opstå. Det er samfundets pligt at skaffe alle 
mulighed for arbejde, der svarer til deres formåen. Dette kræver en samordning af økonomisk 
politik, planlægning, uddannelsespolitik og social- og sundhedspolitik.
Den igangværende socialreform rummer muligheder for store forenklinger, der kan sikre, at det 
enkelte menneskes situation bliver betragtet som en helhed, således at de forskellige sociale og 
helbredsmæssige foranstaltninger koordineres. Disse muligheder må ikke forspildes ved 
kompromiser med de hidtidige ordninger eller usaglige hensyn til snævre organisationsinteresser. 
Forenklingerne stiller imidlertid store krav til personalets uddannelse og menneskelige 
forudsætninger, og udviklingen må følges med den største agtpågivenhed overfor enhver form for 
formynderi overfor de mennesker, der har brug for bistand. Uden en nem og direkte adgang til at 
indanke det sociale systems afgørelser for en hurtigt arbejdende, uafhængig ankeinstans vil det nye 
system ikke kunne opnå fornøden tillid.
SF sigter mod gennemførelsen af en almindelig samfundspension, der omfatter alle tilfælde af 
indkomstbortfald. Den almindelige samfundspension kan erstattes med tilskud for at en borger kan 
beholde sit erhverv, hvor det skønnes at være til fordel for den enkelte såvel som for samfundet; 
dette gælder såvel lønmodtagere som erhvervsdrivende. Ingen må formenes retten til arbejde og 
uddannelse under henvisning til adgangen til at få samfundspension. De socialpædagogiske 
institutioner bør sættes i sammenhæng med undervisning i almindelighed og bør vederlagsfrit og 
uden nogen form for begrænsning stå til rådighed for alle borgere, der ønsker at benytte sig af dem. 
Noget sådant forudsætter naturligvis, at der uddannes tilstrækkeligt socialpædagogisk personale.
De borgerlige partier står for, og har i de seneste år sat magt bag, en offensiv mod udgifter til 
sociale ydelser. SF vil af al magt bekæmpe denne nedskæringspolitik.
ET KLASSENEDBRYDENDE UDDANNELSESSYSTEM
I et moderne samfund er en omfattende uddannelse en nødvendighed, både for at samfundet kan 
udvikle sig, og for at den enkelte kan finde udfoldelsesmuligheder for sine evner og interesser.
Uddannelsen må medvirke til at nedbryde klassestrukturen og forberede den enkelte til at leve i et 
reelt demokrati, præget af samarbejde og tolerance.
Ingen nedskæringspolitik må få lov at forsinke arbejdet med at forbedre og reformere 
undervisnings- og uddannelsessystemet. Denne indsats er af afgørende betydning både for de 
enkelte menneskers fremtid og for samfundet som helhed.
Reformarbejdet må gennemføres ud fra et helhedssyn på det samlede undervisningsområde, således 
at elevernes harmoniske udvikling og deres evne til at fortsætte en livslang tilegnelse af ny viden og 
nye færdigheder styrkes mest muligt.
En nedsættelse af klassekvotienterne må tilstræbes, hvorved der kan opnås et større udbytte af 
undervisningstiden.
Folkeskolen er undervisningens fundament. Den må fornyes og levendegøres, og det må ske 
gennem en forøget indflydelse for elever, forældre og lærere. En afbureaukratisering af 
skolevæsenet trænger sig på. Den pædagogiske debat må styrkes, ikke mindst i forældrekredsene.
Efter folkeskolen må det sikres, at alle unge gennemgår en egentlig faglig og erhvervsmæssig 
uddannelse, der kvalificerer dem til varig beskæftigelse. Planlægningen heraf må ske under hensyn 
til fremtidens behov, og uddannelserne må derfor pege udover arbejdsgivernes Øjeblikkelige krav, 
også for at skabe det fornødne grundlag for den fremtidige efteruddannelse og omskoling på højt 
plan.
De grupper i samfundet, der på grund af mangelfuld skoleuddannelse og erhvervsuddannelse før i 
tiden har behov for supplerende grundlæggende og faglig undervisning, må få adgang til 
efteruddannelse på sådanne økonomiske vilkår, at deres levestandard ikke sænkes under 
uddannelsen.
Uddannelseskapaciteten må være så stor, at det frie erhvervsvalg bliver en realitet, såvel for de 
unge, der skal vælge arbejde, som for de ældre, der ønsker at skifte erhverv. Erhvervsvejledning må 
udbygges med institutioner, der så nøje som muligt undersøger det fremtidige behov for 
arbejdskraft indenfor de forskellige områder.
Af alle reformer på det uddannelsespolitiske område må udbygningen af den faglige og 
erhvervsmæssige uddannelse prioriteres højest, fordi manglerne på disse områder, ikke mindst den 
faktiske adgangsbegrænsning, rammer mest ulige og med de alvorligste konsekvenser for de 
enkelte. Denne udbygning bør ske med al tænkelig kritik overfor de traditionelle former for 
uddannelser. Mesterlæren må afløses af nye former for værkstedsskoler, og uddannelserne på 
læreanstalter og universiteter må til stadighed føres a jour med udviklingen, I dette arbejde må de 
uddannelsessøgendes indflydelse blive langt stærkere end hidtil.
NEJ TIL NATO, ROMUNIONEN OG MILITARISME
Udviklingen kræver et stadigt tættere samvirke mellem Jordens folk. Danmark må først og 
fremmest medvirke i det nordiske samarbejde, hvor en moderne socialisme vil kunne udvikles i et 
stadigt snævrere Økonomisk og kulturelt samvirke.
Også et udvidet samarbejde med de Øvrige europæiske nationer er en nødvendighed. Det kan bedst 
ske indenfor rammerne af en frihandelsaftale, der ikke som i fællesmarkedet er sammenkoblet med 
høje ydre toldmure og importrestriktioner, begge dele vendt mod andre lande.
Det samarbejde, SF ønsker i Europa, må medvirke til at frigøre udviklingslandene fra en skæv 
økonomisk struktur ved at støtte befolkningernes kamp for uafhængighed, social lighed og 
økonomisk fremgang.
Et sådant internationalt samarbejde forudsætter, at de enkelte lande opretholder deres suverænitet 
og forhandler sig til rette som frie stater. Det forudsætter også, at delingen af Europa i 
militærblokke bringes til ophør, og dermed, at det nuværende forsøg på at cementere blokdelingen 
gennem styrkelse af fællesmarkedet bliver bremset.
Disse konstruktive synspunkter er bestemmende for SF’s stilling til Danmarks udenrigs og 
sikkerhedspolitik.
Det ny folketing skal tage stilling til Danmarks indtræden i Rom-unionen (fællesmarkedet). I 
forvejen synes vore militærudgifter fortsat fredede, og Danmark trasker stadig bagefter USA i 
verdenspolitikken. På alle 3 områder er SF’s holdning klar:
SF ER FOR ALLIANCEFRIHED!
Vi anser Danmarks medlemskab af militærblokken NATO for at være en trussel mod landets 
selvstændighed, en fare for fred og afspænding og et knæfald for imperialismen
i dens vestlige udgave. Vi ønsker, at Danmark skal være alliancefri som Sverige.
SF ER FOR ET AFRUSTET DANMARK!
I atomalderen lader Danmark sig ikke forsvare militært. Militærudgifterne er det rene spild, og 
militæret binder kostbar arbejdskraft. Det er også begyndt at smuldre indefra, fordi flere og flere 
unge siger nej til militærtjeneste. De unges muligheder hertil skal øges og sikres fuldt ud gennem 
samme tjenestetid. SF afviser ethvert forsøg på at afløse værnepligten med en hvervet hær.
Udadtil må Danmarks forsvar bestå i at arbejde for international afspænding og praktisk solidaritet 
med folkene i en verden, hvor milliarder lever i nød og fattigdom.

SF ER FOR DANSK SUVERÆNITET!
Hvis Danmark tilslutter sig Rom-unionen, kan vi holde op med at diskutere Økonomiske eller 
sociale reformer herhjemme, for de bliver afgjort andet steds. Til gengæld kommer Danmark med i 
en klub af rige lande, en ny supermagt, med en udpræget kapitalistisk struktur og med et 
magtpolitisk og militærpolitisk sigte i forlængelse af NATO.
På denne baggrund vil Socialistisk Folkeparti i den kommende valgperiode betingelsesløst 
modsætte sig alle forsøg på at føre Danmark ind i Rom-unionen, fortsat arbejde for Danmarks 
udmeldelse af NATO og medvirke til alle skridt, der mindsker landets afhængighed af 
militærblokken, f.eks. anerkendelse af de delte stater, støtte til frihedskamp, afvikling af den 
tyskdanske fælleskommando, fortsat arbejde for dansk afrustning og støtte alle skridt, der peger i 
denne retning (nedskæring af militærudgifterne, sikring af . retten til militærnægtelse, 
nedrustningsinitiativer osv.).
FOR ET ÆGTE POLITISK SYSTEMSKIFTE
En valgperiode er højst på 4 år. Der er grænser for, hvor meget der kan nås på denne tid. Men der er 
næsten ingen grænser for, hvor mange ulykker der kan anrettes.
Det sidste har VKR-regeringen bevist! Den har kvalt gode muligheder og bremset udviklingen. Den 
har gjort sit bedste for at styre et rigt land mod fallittens rand. Den har stædigt fastholdt den 
borgerlige økonomis gammeldags virkemidler. Og de duer ikke mere.
Uanset sin sammensætning vil den næste regering få en meget svær opgave, når den skal overtage 
arven efter denne regering. Inflationen er langt fra bragt under kontrol, og beskæftigelsen er atter 
truet.
Derfor er det heller ikke nok, at der skiftes regering. Der må skiftes politik! En ny regering vil 
hverken få bremset inflationen eller sikret beskæftigelsen, hvis den fortsætter med at føre borgerlig-
økonomisk politik. Uden en helt ny politik kan de store menneskelige, sociale og økonomiske 
problemer ikke løses.
Ja, der må et politisk systemskifte til. Et skifte, der baner vej for en fredelig og demokratisk, men 
ægte revolution af vort samfund - en omformningsproces, hvis slutmål er folkets fulde herredømme 
over samfundets værdier.
Så vidt kommer vi ikke på 4 år - men hvis ikke en udvikling i denne retning sættes i gang, vil landet 
ende i et uføre endnu værre end det, VKR-regeringen har sendt det ud i.
Hvad betyder et kryds ved F?
Det er os magtpåliggende, at de borgerlige partier forsvinder fra regeringen, og at de ikke får en ny 
chance. Når som helst der opstår farer for en øget indflydelse for en borgerlig politik, vil vi vende 
os herimod.
En stemme på SF kan ikke bruges til dansk indmeldelse i Rom-unionen eller blok- og 
militærpolitik. Den kan ikke bruges til ’løsninger’, der fastholder det kapitalistiske mønster og 
vælter byrderne over på den arbejdende befolkning.
Ingen regering kan vente støtte fra SF til en sådan politik.
En stemme på SF er en stemme for en socialistisk politik. Den vil blive brugt til et økonomisk 
systemskifte, til en ægte skattereform, en ny boligpolitik, en demokratisk uddannelses- og 
kulturpolitik og en solidarisk social- og familiepolitik. Og først og sidst til en nedbrydning af 
blokpolitik og militarisme, til bekæmpelse af kapitalens magt og til vækst i folkets indflydelse på de 
Økonomiske beslutningscentre og de arbejdendes indflydelse på ledelsen af deres arbejdspladser.
Til en sådan politik kan en ny regering regne med SF’s støtte.
