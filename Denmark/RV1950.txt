I en alvorlig Tid, hvor Utryghed og Frygt tynger mange Sind, kaldes det danske Folk til Valg.
Det radikale Venstre mener, at Regering og Rigsdag hermed har kastet Opgaver fra sig, som det var 
deres Pligt at løse. I tre År er næsten al økonomisk Lovgivning vedtaget med Deltagelse af samtlige 
demokratiske Partier. Alle har Ansvar for den indre Udvikling, der også betegner en enestående 
Fremgang i Produktion og Omsætning.
Med Englands Devaluering og nu Korea-krigen er den internationale Prisudvikling imidlertid gået 
Danmark imod, således at Landet må befrygte et Betalingsunderskud overfor Udlandet på nogle 
hundrede Millioner Kroner. Det nødvendiggør en Nedsættelse af Befolkningens Forbrug, men 
Vanskelighederne var ikke større, end Partierne ved indbyrdes Fordragelighed kunne have 
overvundet dem. De har tidligere talt sig tilrette om langt større Problemer. Herved kunde også den 
ny Grundlov være sikret, medens dens Gennemførelse nu atter er skudt År ud i Fremtiden.
Når det ikke lykkedes at nå til Enighed, skyldtes det åbenbart, at Socialdemokratiets, Venstres og 
Konservatives fælles Militærpolitik samtidig stillede Krav om ekstra 300 Mill. Kr., som i 
Forbindelse med Valuta-underskuddets 500 Mill. Kr. repræsenterede så kolossale Beløb, at de tre 
Partier ikke turde forene sig om en Skatteudskrivning af en Størrelsesorden som den, der her vilde 
blive Tale om.
Det radikale Venstre hævder, at uanset hvilke militærpolitiske Anskuelser man nærer, tvinger 
Nødvendigheden til en nøgtern Afvejning af Forholdet mellem Militærets og det sociale og 
økonomiske Livs Krav. Den ydre Front kan ikke værnes, hvis den indre brydes ned.
Det radikale Venstre bebrejder de andre Partier, at de forud for Valget lader denne samlede Gælds- 
og Militærbyrde henstå og først efter Valget tør udskrive de vældige Skatter, som disse Byrder 
nødvendiggør.
Det radikale Venstre mener, at Landets Økonomi må rettes op ved en Samvirken af flere Faktorer.
De militære Krav må nedbringes og Statsudgifterne må yderligere straks nedsættes som foreslået af 
Partiet. Import af luksusbetonet Karakter må midlertidigt begrænses, og indenfor Produktion og 
Omsætning må alle Monopol- og Sortbørstendenser, i hvilke Lag af Befolkningen de end findes, 
imødegås, så en Nedbringelse af Priser og Produktionsomkostninger med deraf følgende større 
Konkurrenceevne kan øge Landets Indtjening og økonomiske Modstandskraft.
Den danske Befolkning vil ikke vægre sig ved at stå sammen om at overvinde Tidens 
Vanskeligheder, blot den føler, at der er Rimelighed og Fornuft i Kravene. Det radikale Venstre vil 
fortsat virke for, at Folketinget ikke skal blive Arnestedet for golde Partistridigheder og beder 
danske Vælgere på Valgdagen give Partiet Styrke til at kunne hævde de foran nævnte Synspunkter i 
den nye Rigsdag.


