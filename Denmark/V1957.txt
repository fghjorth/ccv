TIL DANSKE VÆLGERE.
Tirsdag den 14. maj holdes der folketingsvalg. På den dag skal vælgerne afgøre, om de vil have en 
genoptagelse og videreførelse af den fremgangslinje, som prægede det liberale styre fra 1950 til 
1953, eller de ønsker en fortsættelse af regeringen H. C. Hansens politik. En politik, der som 
enderesultat har fået et stort valutaunderskud, stor arbejdsløshed, høj rente, stram kredit, større 
skatter, svækket konkurrenceevne, og dalende pengeværdi.
Til denne uheldige økonomiske udvikling føjer sig i den seneste tid de vanskeligheder, som følger 
af det stærke fald i priserne på vore vigtigste eksportvarer.
Forholdene tegner sig således yderst alvorligt i økonomisk henseende, og ikke mindst på denne 
baggrund finder Venstre det farligt fortsat at betro ledelsen af landets politik til socialdemokratiet. 
Der må et regeringsskifte til, og en liberal venstrepolitik må igen være toneangivende.
Som vigtige hovedpunkter i en sådan liberal politik, hvis mål er at rette valutabalancen op, øge 
produktionen, bremse inflationen, underbygge kronens værdi og derved genskabe tilliden til landets 
pengevæsen, anser Venstre følgende foranstaltninger for påkrævede:
Det er bydende nødvendigt, at der sker en begrænsning af det offentliges vældige pengeforbrug, og 
der må i hele administrationen holdes igen fra dag til dag. Der må skelnes skarpt mellem statslige 
og private investeringsopgaver, således at statens udlånsvirksomhed væsentlig indskrænkes og i det 
hele taget overalt skydes i baggrunden til fordel for privat investering. En sådan begrænsning af det 
offentliges forbrug er også en nødvendig forudsætning for den lettelse af kreditforholdene, som er 
en nødvendighed, bl. a. for at den unge generation på naturlig vis kan finde sin plads i de produktive 
erhverv.
Hvad skattepolitikken angår vender Venstre sig skarpt mod det af regeringen forelagte 
skattekompleks, der i sit sigte er fjendtlig vendt mod den private opsparing ved forslag om 
skattefradragsrettens bortfald, om kapitalvindingsskat, øgede grundskatter, øgede selskabsskatter og 
øgede arveafgifter.
Venstre ønsker en skattereform af det helt modsatte indhold. Skattefradragsretten må bevares, og 
der må være udvidet adgang til skattefri henlæggelser til produktive investeringer, ligesom der må 
gives hel eller delvis skattefrihed for opsparing for mindre og mellemstore indtægter. Der bør 
foretages en forhøjelse af den skattefri formuegrænse, og ejendomsbeskatningen må omlægges og 
væsentlig nedsættes.
Priser og lønninger må mest muligt bringes i ro. Pristalssystemet bør tages op til revision, således at 
der skabes en ordning, der sikrer lønmodtagerne andel i stigende velstand, men således udformet, at 
den nuværende tilstand ændres, hvor også nedgang i velstand betyder øgede omkostninger og 
stigende priser.
Hvad byggestøtteloven angår, må der foretages sådanne ændringer, at man når frem til en afvikling 
af statens alt for omfattende udlåns- og tilskudsvirksomhed på dette område.
Det private byggeri, der i høj grad er byggeriet for den jævne mand, bør have fortrinsret. Statens 
udlånsvirksomhed, der er en stadig rindende inflationskilde, bør begrænses til kun at omfatte 
byggeri af virkelig social karakter.
På arbejdsmarkedets område må loven om tilskud til arbejdsløshedskasserne ændres således, at der 
skabes større bevægelighed på arbejdsmarkedet til gavn for en produktionsstigning til modvirkning 
af den store arbejdsløshed blandt de ufaglærte.
En ændring må også tage sigte på, at der skabes større solidaritet mellem de enkelte kasser. Herved 
kan man ændre det forhold, at de ufaglærte arbejdere må betale forholdsvis langt større kontingent 
end medlemmer af andre arbejdsløshedskasser.
Ud fra erfaringerne fra konflikten i foråret 1956 bør de arbejdsretlige regler ændres, så konflikter på 
samfundsvigtige områder undgås.
Stående overfor de vesteuropæiske markedsplaner ønsker Venstre, at Danmark tager aktiv del i 
forhandlinger såvel vedrørende toldunionen som frihandelsområdet, idet forbedrede eksportforhold 
og priser er af afgørende betydning såvel for det danske landbrug, som for samfundet i sin helhed.
Venstre ønsker, at Danmark skal have et effektivt forsvar. I erkendelsen af værdien i opretholdelsen 
af forsvarsfællesskabet indenfor NATO må vi være rede til at påtage os de byrder, som dette 
fællesskab medfører, men, som tilfældet er med alle øvrige offentlige udgifter, mener Venstre, at 
der også bør udvises størst mulig økonomi, hvad forsvarsudgifterne angår.
Dette er nogle hovedretningslinjer for den økonomiske politik, som efter Venstres opfattelse bør 
følges.
Sluttelig er der grund til at erindre om, at da det nuværende socialistiske styre trådte til, var der et 
valutaoverskud, samt overskud på statens konto i nationalbanken, der var god beskæftigelse, 
erhvervslivets konkurrenceevne var styrket, og der var skabt stabilitet i pris- og 
omkostningsniveauet. Den inflatoriske udvikling var med andre ord standset. Sådan var stillingen, 
da regeringen Erik Eriksen blev fældet i 1953.
Disse gode resultater er blevet sat over styr under den nuværende socialdemokratiske regering. Vi 
har igen valutaunderskud, høj rente, stor arbejdsløshed, og liberaliseringen er gået i stå.. Der 
tiltrænges på ny et økonomisk saneringsarbejde efter liberale venstreprincipper.
Venstre har før vist, sidst i perioden fra 1950 til 1953, at det under vanskelige forhold evnede at 
gøre tidens nødvendige gerning. Som stillingen er i dansk politik, kan selv en beskeden forskydning 
ændre balancen til fordel for en liberal venstrepolitik.
Vi opfordrer derfor vælgerne til på valgdagen at give Venstre øget styrke til et arbejde til gavn for 
den danske befolkning.
