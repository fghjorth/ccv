BOLIGREFORMENS VIRKNING FOR LEJERNE
Den aftalte boligreform betyder bl.a.:
Nybyggeriet finansieres med indeksregulerede lån, så at begyndelseshuslejen bringes ned. 
Udgangslejen for en 4-værelsers lejlighed sænkes fra 1480 til 927 kr. månedlig!
Der betales ikke længere indskud i det almennyttige nybyggeri.
Der indføres beboerdemokrati, regnskabsindsigt, fri bytteret -- og uopsigeligheden fastholdes.
Der sker ikke lejeforhøjelser i den gamle boligmasse.
HVAD INDEHOLDER SKATTEREFORMEN?
VI GENNEMFØRTE: afskaffelse af indekskontrakter, afskaffelse af fidusafskrivninger på bindende 
kontrakter, forhøjelse af arveafgiften, skærpelse af kapitalvindingsskatten, skærpelse af 
kontrolloven.
UDEN FOR REFORMEN var yderligere aftalt:
Forhøjelser af formueskatten og selskabsskatten.
Skattereformen indeholder bl.a.:
Væsentlig nedsættelse af trækprocenterne for jævne indkomster,
Udlugning af de uretfærdigt virkende fradrag fra selvangivelsen herunder begrænsning af fradrag 
for repræsentation og fradrag af private renter,
Stop for misbrug af Glistrup-fiduser til at opnå nulindkomst,
Indgreb mod skattesnydere, inflationsgevinster og sorte penge,
Fuld kontrol med renteindtægter og værdipapirer,
Endelig afskaffelse af sambeskatningen.
Alt dette var aftalt. Reformen ville have været til uvurderlig gavn for den overvejende del af 
befolkningen.
Kommer de borgerlige til, lægges skattereformen på hylden. Og ikke nok med det. De nu afskaffede 
uretfærdigheder vil blive genindført. Og regningen får du.
Kommer de borgerlige til, går boligreformen i stå. Men det er værre end som så. For så vil huslejen 
blive givet fri i den eksisterende boligmasse, og det almennyttige nybyggeri vil blive afskaffet.
Den eneste garanti for fremskridt,
det eneste værn mod nedskæring: ET STYRKET SF
For:
SKATTEREFORM BOLIGREFORM DEMOKRATI PA ARBEJDSPLADSEN 
KAPITALSTYRING AFRUSTNING OG AFSPÆNDING
Mod:
EF-INTEGRATION NATO OG EF-HÆR PRISSTIGNINGER OG INFLATION BORGERLIG 
NEDSKÆRINGSPOLITIK
Den 2. oktober 1972 stemte et flertal af den danske befolkning for medlemskab af EF. Forud for 
afstemningen gik en skrækkampagne, som savnede sagligt grundlag, og hvis egentlige grundlag var 
stærke kapitalinteresser.
Denne borgerlige kampagne blev fortsat efter 2. oktober.
EF-medlemskabet løste ingen problemer, men forværrede den politiske, økonomiske og sociale 
situation i vort land. De løfter, samtlige EF-partier havde afgivet, kunne ikke opfyldes.
I stedet for de forventede lettelser blev kapitalinteressernes krav om offentlige nedskæringer, krav 
om forbedrede afskrivningsregler og angreb på de sociale ordninger sat på dagsordenen.
I denne situation har SF måttet gøre sit yderste for at beskytte den brede befolkning mod følgerne af 
medlemskabet.
Socialdemokratiet blev en fange af sin egen stillingtagen: På den ene side måtte man være lydhør 
over for borgerlige krav om at udnytte de såkaldte EF-fordele. På den anden side ønskede man at 
fortsætte det traditionelle lapperi. Mange mennesker føler med rette, at denne politik har nået sin 
grænse. Man kan ikke længere foretage omfordelinger, som modtagerne selv betaler gennem højere 
skatter, og kalde dem sociale fremskridt.
Derfor har SF gang på gang påpeget, at der må socialistiske løsninger til for at ændre 
samfundsudviklingen i en mere menneskelig retning. SF har i det forløbne
år set det som en hovedopgave at bekæmpe EF-medlemskabet og at modvirke dets følger. Derfor 
forhindrede SF asociale besparelser og en udvidelse af afskrivningsreglerne. SF krævede inflationen 
bremset gennem indgreb over for spekulation i fast ejendom og en effektivisering af den direkte 
priskontrol, der kan hindre prisernes himmelflugt.
Det lykkedes i et vist omfang at få Socialdemokratiet til at tage disse krav op. Men i det øjeblik,
man skulle til at gennemføre de vigtige aftaler om skatte- og boligpolitik, sejrede den borgerlige 
kampagne. Socialdemokratiet blev splittet. Valget blev udskrevet. Og børsen jublede.
VALGET DREJER SIG OM
- at spærre den vej, der fører til Danmarks totale indordning under centret i Bruxelles og EF-
stormagterne,
- at sikre en dansk udenrigspolitik, der for alvor sætter ind på afspænding - ikke mindst i Europa
- og som frigør os fra NATO og fra EFs økonomiske blokpolitik og baner vej for dansk afrustning. 
Der skal arbejdes for at skabe internationale forudsætninger, der muliggør Danmarks udtræden af
EF,
- en ny linje i dansk politik, svarende til den, SF gang på gang har stillet, forslag om:
Styring af kapitalen, en bedre udnyttelse af de knappe ressourcer,
bremsning af prisstigningen, demokratisering a f erhvervslivet og indførelse af ægte demokrati på 
arbejdspladsen,
- en ny linje i socialpolitikken, der indebærer nedbrydning af bureaukrati og en styrkelse af den 
praktiske indsats for at forebygge skaderne, frem for at der bruges milliarder på at lappe på følgerne 
af ødelæggende arbejds- og boligmiljøer,
- at fastholde opnåede resultater, eksempelvis dagpengereformen og momsfritagelse for 
mejeriprodukter, og bane vej for nye, bl.a. med den skattereform, der stod foran sin gennemførelse, 
da regeringen faldt, og som skulle have mindsket trækprocenten for jævne indkomster,
- at bremse den voldsomme borgerlige offensiv, hvis sejr vil være ensbetydende med en social 
nedskæring og ramme alle jævne mennesker i dette land.
SF vil - i fortsat tæt sammenhold - sætte alt ind på at modvirke en sådan udvikling.
VALGET ER et valg mellem EF underkastelse og størst mulig bevarelse af vor handlefrihed. 
Valget må sikre, at der indvælges mindst 60 EF-modstandere - en stemme på SF er en sikker 
stemme mod EF.
Det er også et valg mellem omfordeling til fordel for de velaflagte eller til gavn for jævne arbejdere 
og lønmodtagere. Mellem den gammeldags kapitalistiske løsning og en ny løsning med socialistisk 
sigte. Det er en folkelig, langsigtet politik, men det er den politik valget står om.
SF OG PARCELHUSENE
Når gælden betales ned, bliver ejendomsunderskuddet til et skattepligtigt overskud. De gode 
betalere straffes og opfordres til at stifte ny gæld.
Forhøjelsen af den kunstige lejeværdi er ikke vejen til retfærdighed, men skaber kun nye uligheder.
DERFOR FORESLÅR SF, at ejendomsskemaet afskaffes, og at over- og underskud ikke tæller med 
i skatteregnskabet; det er en privat sag.
For de nuværende ejere må der ske en nedtrapning af over- og underskud over en 10-15 års periode, 
så at deres forhold ikke forringes.
SF vil værne de nuværende ejere; (dem med overskud og dem med underskud)
SF vil have ejendomsregnskabet fjernet. SF vil billiggøre parcelhusene og skabe mulighed for et 
virkeligt frit valg af den boligform man foretrækker.
