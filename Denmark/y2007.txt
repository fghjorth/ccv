Ny Alliance ønsker at gøre op med den blokpolitik, der præger Danmark. Vi ønsker et opgør med Dansk Folkepartis dominerende rolle, for intet parti bør have vetoret over alle afgørende politiske beslutninger i dansk politik. Vi ønsker i stedet et bredt samarbejde hen over midten, og vi vil udvikle den danske tradition for åbenhed, mangfoldighed og fælles løsninger. 
Vores politik er for alle danskere. Ikke for de få - men for de mange. 
Vi mener, der er brug for Ny Alliance i dansk politik til at bryde VKO-flertallet og til at arbejde for: 
En menneskelig asylpolitik og demokratisk integration
Regeringens kovending på asylområdet er ikke nok. Vi ønsker et serviceeftersyn af hele udlændingeområdet. Vi vil have nedlagt alle asylcentre pånær ét, som skal fungere som modtagelsescenter, og afviste asylansøgerne skal bo og arbejde blandt os andre, indtil de skal hjem igen. Vi vil ikke acceptere, at vi i Danmark sender psykisk syge asylansøgere ud af landet til en usikker og ussel tilværelse. Systemet skal være mere menneskeligt. 
Vi ønsker en reel demokratisk integration. Det betyder, at de nye borgere får en fælles forståelse af begreber som demokrati, ansvar, ytringsfrihed, tolerance og ligestilling. For børn og unge skal den demokratiske integration først og fremmest ske igennem folkeskolen og ungdomsuddannelserne. Samtidig skal vi blive langt bedre til at imødegå de unge, som bliver tiltrukket af radikalisering og fundamentalisme. Derfor ønsker vi en national handlingsplan for anti-radikalisering. 
Lavere skat og mere arbejdskraft
Vi ønsker en skattereform, der med påbegyndelse i 2009 starter rejsen mod max 40 pct. i skat på arbejdsindkomst- nedsat moms - ændring af bilbeskatning - alt gennemført i et tempo, så velfærden fastholdes. 
Vi skal udnytte den positive situation på arbejdsmarkedet til at sikre, at mange arbejdsløse indvandrere kommer i arbejde. Hver person skal have sin coach, der finder det rigtige match mellem person og arbejde. En del af de ekstra hænder, den private og offentlige sektor har brug for, kan vi få ved at tiltrække udenlandsk arbejdskraft. Vi ønsker en generel Green Card ordning som i USA og Canada. 
Velfærd og sundhed: sund mad, forebyggelse og regelstop 
Velvære begynder med sundhed. Vi prioriterer højt at give børnene en god start - derfor gratis mad i skoler og daginstitutioner. Vi vil gerne medvirke til at flere køber mere frugt og grønt - derfor nedsat moms. Vi vil gerne omlægge sundhedsforbruget - derfor flere ressourcer til forebyggelse. 
Alt for mange hænder anvendes til at udfylde skemaer og til at sikre, at regler bliver overholdt.
Hvis flere hænder skal blive varme, skal vi turde opgive kontrol og have tillid til medarbejderne i det offentlige. Så fremover ingen ny regel med mindre en anden regel (eller gerne flere) bliver ophævet. 
Grønt miljø og klima
Der er behov for en øget miljøindsats hos den enkelte borger. Der er stort potentiale for energibesparelser og vedvarende energi. Vi ønsker, at der i alle nybyggede boliger etableres vedvarende energi i form af fx jordvarme, solvarme eller solceller. Bilbeskatningen skal vi ændre, så den baseres på miljøbelastning, hvor man kører, og hvor meget man bruger bilen. 
Vi vil have mere natur i Danmark. Både af hensyn til vores livskvalitet, biologisk mangfoldighed og til grundvandet. Større arealer skal være sprøjtefri og udlægges til natur. Vi ønsker at 20 % af landbrugsstøtten skal gå til mere natur og mere økologi. Vi er mere ambitiøse end regeringen på klimaområdet og ønsker, at 40 % af vores energiforbrug i 2025 dækkes af vedvarende energi.

Danmarks internationale ansvar
Vi vil sætte ulandsbistanden op til 1 pct. af BNI, så kan give verdens fattigste en bedre fremtid. Vil vil derudover oprette en til en klimafond på 1/2 mia. årligt, der skal hjælpe ulandene til at leve med klimaforandringerne. 
Danmark skal være fuldt og helt medlem af EU, og vi ønsker en folkeafstemning om den nye reformtraktat og at fjerne de fire forbehold. Danmark skal udvise respekt for FN og være en demokratisk supermagt, der kæmper for menneskerettigheder verden over. Menneskerettighederne er universelle og må ikke krænkes, heller ikke i kampen mod terror. Tortur og anden nedværdigende behandling kan aldrig accepteres.

