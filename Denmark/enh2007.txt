Enhedslistens politik

Enhedslistens politik tager udgangspunkt i fællesskabet som samfundets bærende kraft. Samtidig skaber fællesskabet forudsætningerne for det enkelte menneskes mulighed for fri udfoldelse. 

Vi mener, at fællesskab forudsætter den højest mulige grad af økonomisk og social lighed mellem deltagerne i fællesskabet. Denne lighed vil vi sikre gennem den fortsatte udvikling og udvidelse af den velfærdsstat, vi kender i dag. Vores samfund er utroligt rigt, og vi har derfor rigeligt råd til at bruge mange flere penge på velfærd for alle.

I denne valgkamp har vi 5 politiske hovedprioriteringer: 

Vi arbejder for velfærd til alle. 
Vi arbejder for at redde vores klode fra klimaforandringer.
Vi ønsker et opgør med løgnen om Irak krigen - Danmark må skal ikke deltage i krig og tortur. 
Vi vil have lov at stemme om EU traktaten. 
Og vi ønsker et mangfoldigt samfund med frihed til forskellighed. 

Beskyt vores klode



Under Fogh regeringen er energiforbruget steget og CO2-udledningen falder ikke. Udbygning af vedvarende energi er gået i stå, og der er ingen reel handling bag Foghs klima-tale. Det er marked og privatisering, der kommer i første række. 

Enhedslisten vil have miljø før marked. Alle skal bidrage til at fjerne klimatruslen, også landbruget og transportsektoren. Vedvarende energi og energibesparelser, økologi, kollektiv transport og stop for privatiseringer kan få os på den rigtige klima-kurs. 

Bæredygtige løsninger kan stoppe klodens hedetur!

Økologi og natur

Landbruget har ingen CO2-kvote, selvom det er en af de største udledere af klimagasser. Sjovt nok tæller det med på plussiden hvis landbruget forbedrer deres klimaregnskab. Enhedslisten går ikke ind for de såkaldte fleksible mekanismer i Kyoto-aftalen, og heller ikke for at tælle CO2-opbygning i jord og skov med i kvoteregnskabet.

Men netop produktion i landbrug og skovbrug, og naturpolitikken, er afgørende for en langsigtet klima strategi. En af måderne er at drive landbrug og skovbrug økologisk, hvor alle rester og gødning føres tilbage til jorden. En sidegevinst er en mere frugtbar og levende jord, med vigtige stoffer, der styrker vores sundhed. Naturen skal have sine våde pletter og fugtige å-nære arealer tilbage. Nye organiske lag vil bidrage til CO2 opbygning i jorden. 


Det vil ENHEDSLISTEN gøre:
- Vi skal give økologien et skub med flere græsmarker og længere mellem dyrene. 

- Vi skal tre-doble skovarealet og indføre naturnær skovdrift. 

- Vi giver naturen sine vandhuller, inddæmmede arealer og ferske enge tilbage. Sådan kan vi hvert år sætte 1/5 af Danmarks nuværende CO2-udledning ind i muldbanken.

- Fremme afsætningen af økologi ved at alle offentlige måltider produceres af økologiske fødevarer, og at maling, rengøringsmidler m.m., som forbruges i det offentlige, er baseret på økologiske råmaterialer og uden brug af farlige kemikalier. 

Færre biler, flere skinner

Danskerne er blandt de mest bilforbrugende i EU, selvom afstandene er blandt de korteste. Energiforbruget til biler og lastbiler er steget år for år, alene med 7 % siden 2003. 

Energiforbruget til transport er nu større end husholdningernes energiforbrug. Flere biler giver mere kø, og regeringens svar er mere asfalt. Kæmpelastbiler skal nu til at køre med gods på danske veje - gods, der burde køre med toget.

Samtidig oplever vi at færre busser og store problemer med togdriften pga. nedslidte skinner og for lille kapacitet får mange til at vælge bil, hvis de kan. De nye trafikselskaber i regionerne har de dårligst tænkelige betingelser for at gøre bustrafikken attraktiv, og der kommunale budgetter er ikke til fremskridt på busområdet.

Det vil ENHEDSLISTEN gøre:
- Vi skal omstille transportsystemet, så vi overflytter trafikanter fra vej og fly til tog, bus og letbaner, samt gods fra vej og fly til tog og skibe. Det gavner klima, sundhed og naturen.

- Vi vil have flere skinner: Turbo på genopretning af skinnenettet, og nye baner overalt i landet. 

- Vi har stillet forslag om jernbane pakker, der udvider med ekstra spor, og nye banestrækninger på Fyn, i Østjylland, m.m. De regionale baner og bustrafikken skal opprioriteres, fordi 90% af alle rejsende rejser med afstande på 30-50 km. 

- Vi vil have nye letbaner mellem byer i tættere befolkede områder (trekantområdet, hovedstadsområdet og Århus).

- At køre med tog og bus skal være billigere og nemmere. Taksterne skal ned og der skal gives større rabatter til jævnlige brugere, børn og lavindkomst grupper. 

- Samtidig skal vi have planlægning med kortere transport: Boligskal være tæt på erhverv, indkøb og fritidsaktiviteter, og vi skal have sikre gå- og cykelveje. 

- Det offentlige går foran. Transportmidler som biler, busser og maskiner i byområder skal være el- og brintdrevne.

Skrot privatisering

Liberalisering og privatisering gavner ikke klimaet. Det øger uligheden og fjerner magten over basale nødvendigheder fra brugerne. De store selskaber investerer i store vedvarende energianlæg, ikke lokalt tilpasset teknologi.

Energiforsyningen må tilbage til offentligt eje eller forbruger eje, og store investeringer skal foretages af staten. 

Enhedslisten står udenfor en gruppe af partier, der kaldes energiforligspartierne, som omfatter alle andre partier i Folketinget. De har gennemført en række love, som gjorde det muligt for kommuner at sælge energiproduktion og el-net, og tjene penge på energi. Den samme kreds af partier vil sælge DONG, og dermed afskære staten fra at bruge DONGs ressourcer aktivt til investeringer i vedvarende energi og udvikling af bæredygtige løsninger.

Regeringen vil privatisere DSB og Banedanmark, og fjerner dermed muligheden for at styre togtransporten ud fra miljøhensyn. EU og regeringen vil privatisere affaldsområdet. Affald skal være en vare, der flyder frit over grænserne, og forbrændingsanlæggene skal konkurrere om affaldet. Tvunget udbud af bus og færge giver fortrin for de store selskaber, der til sidst selv sætter prisen. 

Liberaliseringen har kun givet stigende priser, men ingen fordele. 


Det vil ENHEDSLISTEN gøre: 


- Have nye vindmøller, ejet af lokale borgere og kommuner. Elselskaberne kan være med, men uden bestemmende indflydelse. 

- Energiinfrastruktur, som f.eks. brintproduktion, distribution og lagring skal ejes af offentlige og forbrugere, og styres demokratisk.

- DONG skal blive på statens hænder og bruges til at sikre VE-investeringer og forsyning.

- Vi vil styre affaldsområdet ud fra miljøhensyn: minimering, genbrug og kompost. Så lidt afbrænding som muligt. 

- DSB og Banedanmark skal blive på offentlige hænder, ikke flere udbud af jernbanen.

Vedvarende energi

VEDVARENDE ENERGI

Vedvarende energi giver ikke klimagasser og kan produceres lokalt. Hvis vi sænker forbruget, kan vi blive selvforsynende med energi.

Enhedslisten mener, at biobrændstof til biler er en gigantisk fejlsatsning. Der bruges meget energi til produktionen af biobenzin, så klimagevinsten er begrænset. Vi er afhængige af import - alene selvforsyning med biodiesel i Danmark ville kræve, at 90 procent af landbrugsarealet blev dyrket med raps. Biobrændstof konkurrerer med mad. Dyrkning af afgrøder til biobrændsler truer regnskov og natur, der ellers stabiliserer klimaet.


Det vil ENHEDSLISTEN gøre:
- Hurtig udbygning med vindmøller til havs. Vindmøller på land er fint, men størrelse og placering må afgøres af lokale forhold, ikke af de store elselskabers økonomiske krav.

- Bølgekraft skal i produktion nu, og solenergi kan udbredes langt mere, både som celler og til varmt vand. Enhedslisten vil afsætte midler til demonstrationsprojekter, lave nye store offentlige investeringer i energianlæg, give faste priser for VE-energi.

- Skal vi bruge biomasse til energiproduktion, skal det være overskud fra f.eks. skovbruget, men vi skal ikke importere store mængder biomasse og heller ikke brænde rester af. De skal tilbage til landbrugsjorden. 

- Tog, busser og biler skal køre på el og brint fra vedvarende energi.
Vedvarende energi og energibesparelser!


ENERGIBESPARELSER
Den hurtigste og billigste måde mindske udledningen af klimagasser, er at spare energi. Omfattende besparelser og mere effektivt brug af energi i industri, erhverv og boliger er vejen frem. 

Det vil ENHEDSLISTEN gøre:
- Statens indtægter fra afgifter på energi og CO2 skal bruges til energisparetiltag.

- Nybyggeri skal være energineutralt fra 2015, gratis rådgivning og 100 nye demonstrationsprojekter skal hjælpe lejere og ejere til at spare.

Frihed til forskellighed

Åbenheden og friheden til forskellighed er dagens Danmark under pres. Regeringen og Dansk Folkeparti er i gang med at gøre danske værdier lig med fremmedfrygt, intolerance og kulturel ensretning. De vil have kulturkanon, danskhedstest og angreb på kritiske medier og alternative miljøer. Enhedslisten vil have et åbent og kreativt samfund med respekt for minoriteter og anderledes tænkende. 
Regeringen fortsætter også en kurs hvor de offentligt ansatte stresses, hvor der tænkes i kontrol og kasser og velfærden gøres til varer. Det er ikke sådan et samfund, Enhedslisten vil have. 

Det lukkede Danmark

Danmark har i VKO-flertallets regeringsperiode udviklet sig til et af Europas mest lukkede lande. I Danmark er det i dag så godt som umuligt at få asyl, heller ikke selvom man er fra borgerkrigen i Irak. Mens Sverige, der ikke er med i krigen, tager imod tusinder af flygtninge fra Irak, tog Danmark sidste år kun 13 irakiske flygtninge. I Danmark sidder man i lejre i årevis når man er flygtning. Det er uværdigt og børn og voksne bliver syge af det.

I Danmark kan man i dag ikke regne med at bo sammen med sin elskede hvis man er under 24 og den elskede ikke er europæer. Også tilknytningskravet forhindrer folk i at bo i Danmark med den de elsker. Denne urimelige lovgivning går ud over alle. Den rammer indvandrere og etniske danskere på præcis samme måde. Tusinder af danske borgere er derfor tvunget til at flygte til Sverige.

VKO's lukkede Danmark lukker sig ikke bare udadtil, men også indenfor grænserne, hvor det samlede VKO-flertal fører kulturkamp imod alle der afviger fra VKO's nykonservative version af de "danske værdier". Man blacklister forskere såvel som journalister, demokratiet indskrænkes, ombudsmanden undergraves, borgerne registreres som aldrig før, minoriteter udsættes for generaliserende hetz og fristeder lukkes eller trues med lukning. 


Det vil ENHEDSLISTEN gøre:

- afskaffe 24-årsregelen og tilknytningskravet og sikre danskere retten til at leve i Danmark med den de elsker.

- sikre at Danmark ikke sjofler vores ansvar i forhold til flygtningene fra f.eks. Irak.

- genindføre modersmålsundervisningen, som giver indvandrerbørn de bedste muligheder for at lære ordentligt dansk.

Ensretning og stress

Ensretningen i dagens Danmark finder også sted på arbejdspladserne, hvor regeringen konstant har øget presset på de offentlige ansatte. Vi skal løbe hurtigere, vi bliver kontrolleret mere og alt puttes i kasser. Der er ikke plads til at borgerne og de ansatte i fællesskab udvikler de bedste løsninger lokalt. Mange kan ikke klare det ekstreme pres og alt for mange går ned med stress, sådan som alle undersøgelser igen og igen viser.

Regeringens projekt leder i retning af lukkede systemer på en lang række områder og den er blind for, at åbenhed er nødvendig for nye og bedre løsninger. Det lukkede samfund er ikke bare en dårlig idé fordi det skaber uværdige forhold og diskrimination, det er også dræbende for kreativitet og nytænkning.

Det vil ENHEDSLISTEN gøre:

- støtte udviklingen af alternative boformer, værksteder, øvelokaler og kulturhuse for unge og andre grupper (750 mio. kr. på vores finanslov) 

- give homoseksuelle skal ret til at adoptere og gå på barsel (20 mio. kr. på vores finanslov)

Irak-løgnen

Siden 2001 har Fogh-regeringen været tæt allieret med George Bush og hans neo-konservative kabinet. Denne alliance har haft katastrofale konsekvenser for dansk udenrigspolitik. 

Fogh har ført Danmark ud i katastrofale og ulovlige krige, og har stiltiende accepteret, at grundlæggende menneskerettigheder krænkes. Et nyt politisk flertal må bryde alliancen med Bush og sikre at Danmark overholder menneskerettighederne. 

Men uanset hvem der sidder i, statsministerstolen efter et valg, vil Enhedslisten fortsat være på vagt for, at Danmark ikke accepterer krænkelser af menneskerettighederne eller brud på international ret.

Respekt for menneskerettighederne

Fogh-regeringen har stiltiende accepteret, at Bush-regeringen har sat internationale menneskerettigheder og konventioner ud af kraft. 
USA holder hundredevis af mennesker fængslet på ubestemt tid i Guantanamolejren, uden mulighed for at få prøvet deres sag ved en dommer. USA bruger tortur, kidnapninger og hemmelige fængsler. 

Alligevel er Danmark nær allieret med USA i den såkaldte "krig mod terror".

Det vil ENHEDSLISTEN gøre:  

Enhedslisten har i de seneste år gentagende gange sat fokus på Fogh-regeringens tvivlsomme omgang med menneskerettighederne. Vi afslørede, at CIAs ulovlige fangefly har anvendt dansk luftrum og lufthavne. Vi har afdækket krænkelser af menneskerettigheder i Irak og Afghanistan. 

Terrorisme skal selvfølgelig bekæmpes, men ikke på bekostning af menneskerettighederne og retssikkerhed.

Tropperne hjem

Fogh gennemførte med et snævert flertal dansk deltagelse i den ulovlige Irak-krig, som har kostet over 650.000 mennesker livet og har skabt kaos i Irak. En krig som handlede om kontrol med den irakiske olie.

Regeringen løj om masseødelæggelsesvåben, skønmalede forholdene under besættelsen og løj om årsagen til tilbagetrækningen. Danske soldater har mistet livet på grund af regeringens fatale fejltagelser. Krigene har øget terrortruslen overalt i verden, og den danske deltagelse har øget truslen mod Danmark.

Selvom regeringen har givet indtryk af det modsatte, er der stadig omkring 100 danske soldater i Irak og Danmark er stadig en del af den amerikansk ledede koalition. Enhedslisten er pt. det eneste parti, der stemmer imod deltagelse i den amerikanske besættelse. 

Regeringen har sendt stadig flere tropper til Afghanistan, tusindvis af civile har mistet livet. Mange efter koalitionens bombardementer. 

 

Det vil ENHEDSLISTEN gøre: 

- Enhedslisten vil have alle danske tropper hjem. Både fra Irak og Afghanistan og have drejet den danske udenrigspolitik væk fra den aggressive militaristiske linje, som Fogh har stået for. 

- Den militære indsats skal erstattes af fredsprocesser og genopbygning i FN-regi. Man ikke kan bombe sig til demokrati.

Nej til EU

Enhedslisten kræver en folkeafstemning om den nye EU-traktat. Det skal ikke være jura der afgør det. Det er et politisk valg. Og har vælgerne krav på at stemme om den.

For Enhedslisten er EU en liberalistisk klub, der sætter markedet før mennesker og dyr. Med EU får vi privatiseringer af offentlige virksomheder, lange dyretransporter og ringe klimaindsats.

Enhedslisten sætter mennesker og demokrati først. Vi kræver retten til at gå foran, når det gælder menneskers sundhed, dyrevelfærd og en reel indsats for miljø og klima.

Derfor folkeafstemning

Den EU-forfatning - eller reformtraktat - som nu sættes til afstemning ligner meget den, som den franske og hollandske befolkning afviste. Flaget og EUs hymne er godt nok fjernet. Men på alle væsentlige områder er det den samme traktat.

Med den nye EU-forfatning får EU-parlamentet får mere magt og flere områder flyttes fra enstemmighed til flertalsafgørelser. Så realiteten er, at EU får mere magt på bekostning af den enkelte borger. Derfor har vælgerne krav på at stemme om, hvorvidt de synes, det er godt med mere magt til EU, eller om de synes, det er skidt. Det skal politikerne ikke afgøre.

Det vil ENHEDSLISTEN gøre: 


Enhedslisten har gentagne gange foreslået 

at offentlige virksomheder ikke skal privatiseres 
at indføre forbud mod giftige kemikalier og mod kød som ikke er ordentligt kontrolleret
meget kortere transporttider for dyr, 
omlægning til økologisk produktion 
skrappere begrænsning af CO2 udslip af hensyn til klimaet 

Men det er i strid med det indre markeds regler. EU forfatningen vil styrke markedskræfterne. Derfor er vi imod. 

Enhedslisten går ind for et internationalt samarbejde, hvor det enkelte land har ret til at gå foran for at forbedre menneskers sundhed, miljø eller dyrevelfærden. Vi sætter velfærd, økologi og demokrati i højsædet.

Velfærd til alle

Uligheden er stigende i Danmark. Selv om samfundet er rigere end nogensinde, svækkes vores fælles velfærd. 

Regeringen forsætter med at underminere det fælles for at tilgodese private og individuelle løsninger. Privatiseringer af den offentlige velfærd skal stoppes. De mange udliciterede opgaver indenfor velfærd skal rulles tilbage. 


Fælles og solidariske løsninger er vejen frem. Det er vigtigt at skabe velfærd for alle - og for alle bliver det kun, hvis velfærden sikres kollektivt. 

Børn og uddannelse

ET GODT BØRNELIV 

Et godt børneliv handler om at leve i sikre fysiske og psykiske rammer i familien, i institutionen og i skolen. AE-Rådets økonomer har regnet på udviklingen i landets institutioner fra 2001 og 2007. Antallet af voksne per barn er faldet med 10 procent i børnehaverne, seks procent i aldersintegrerede institutioner og syv procent i vuggestuerne. 

Enhedslisten mener, at børn skal have plads til at være børn. Vi er imod test og målinger af børn.



Det vil ENHEDSLISTEN gøre: 

Vi fremsætter forslag i Folketinget om at 

Der skal ansættes 10% flere pædagoger og pædagogmedhjælpere. 
Alle børn skal have samme rettigheder til arbejdsmiljø som voksne. 
Alle børn skal have mindst et gratis måltid økologisk mad, når de er i daginstitution og skole. 
Børn har ret til gratis lægeordineret medicin og briller. 
Gravide har ret til at deltage i gratis fødselsforberedelser, og fødende har ret til at have en jordemoder til stede under hele fødselsforløbet. Kvinder, der lige har født, har ret til en samtale med en jordemoder som opfølgning på fødslen. 
  

STOP FOR BRUGERBETALING PÅ UDDANNELSERNE

Enhedslisten bekæmper brugerbetaling. Der skal sikres gratis uddannelse til børn, unge og voksne. VK-Regeringen har indført brugerbetaling på flere områder, senest i oktober 2007 stillede de forslag om brugerbetaling på erhvervsakademierne. 

Enhedslisten vil prioritere mange flere midler til uddannelse og til efteruddannelse af underviserne. Vi har ikke råd til at lade være med at prioritere uddannelse. 

Det skal være op til en selv, hvornår man starter på en uddannelse, og hvad man vil studere. Elever, studerende og undervisere skal have reel medbestemmelse på uddannelsesinstitutionerne. 


Det vil ENHEDSLISTEN gøre: 

Vi stiller finanslovsforslag om 1000 kroner mere om måneden i SU. Vi fremsætter forslag i folketinget om 

Forbud mod brugerbetaling på uddannelse 
Max. 22 elever i klasserne i folkeskolen 
Max. 24 elever i klasserne i alle ungdomsuddannelserne 
Genindførelse af den frie ungdomsuddannelse 
Genindførelse af gruppe-eksamen 
Genindførelse af demokrati på uddannelserne 

Et sundt liv

SUNDHED TIL ALLE 

Alle skal have samme muligheder for at leve et sundt liv, og alle skal have samme adgang til behandling. Regeringens politik går den modsatte vej. 

Besparelser og nedsættelse af ventelistegarantien fører til mere vækst i den private sundhedssektor og dermed forringede vilkår i det offentlige sundhedsvæsen. 

Antallet af private sygeforsikringer er steget eksplosivt, siden det blev muligt at trække dem fra i skat. Inden året er omme vil 700.000 danskere fra den bedst stillede del af befolkningen have en sundhedsforsikring. 

Ordningen er en gave til de private hospitaler, som overtager alle de enkle og profitable operationer, mens de offentlige står tilbage med de mere avancerede og dyrere behandlinger. Dette er med til at undergrave økonomien i det offentlige sygehusvæsen og trække det kvalificerede personale væk fra det offentlige. 

Det vil ENHEDSLISTEN gøre: 

Vi stiller forslag i Folketinget om 

gratis tandpleje til alle 
alle sundhedsydelser skal være offentligt ejet 
sund, økologisk og gratis mad i daginstitutioner og skoler 
forsøg med lægeordineret heroin 
lavere moms på sunde fødevarer og på økologiske fødevarer samt højere afgifter på usunde fødevarer 


KVALITET, NÆRHED OG TRYGHED


Nærheden og trygheden er vigtig. Det er godt, at de større hospitaler tager sig af den avancerede og specialiserede behandling. Men den mere generelle sundhedspleje skal fortsat ske i kendte og nære omgivelser. Det er derfor dumt at lukke de små lokale sygehuse. 

Det vil ENHEDSLISTEN gøre: 

vi stiller forslag i Folketinget om 

stop for lukning af akut beredskaber på sygehuse 
lokalt har Enhedslisten flere steder samlet underskrifter ind mod lukning af sygehuse. 
lighed i sundhedssystemet 

Flere hænder, mere i løn

FLERE HÆNDER

200.000 offentligt ansatte forlader arbejdsmarkedet i løbet af de næste 10 år. Enhedslisten vil erstatte de 200.000 og tiltrække 100.000 ekstra offentligt ansatte, fordi vi allerede i dag har brug for flere hænder til at sikre velfærden. Flere ansatte betyder mindre stress og nedslidning og mere overskud til børn, unge, syge og ældre. 

Der er masser af ledige hænder, hvis arbejdsmarkedspolitikken bliver indrettet efter mennesker. 


Det vil vi gøre: 

Enhedslisten har lavet en plan for, hvordan man kan fordele arbejdet, og hvordan man kan få de arbejdsløse i arbejde. Vores redskaber til flere hænder er blandt andet et opgør med aktivering, opkvalificering gennem uddannelse og oprettelse af fleksjob. 

Derudover ønsker mere end 100.000 deltidsansatte at arbejde på fuld tid. Hvis alle, der vil, får ret til fuld tid, svarer det til 30.000 flere fuldtidsstillinger.



MERE I LØN 

Det skal være attraktivt at arbejde med den offentlige velfærd. Lønnen skal op og tempoet ned, så der bliver tid til velfærd. 

De lavtlønnede offentligt ansatte skal have et gennemsnitligt lønløft på 6000 kroner, fordelt med 2000 kroner mere om måneden gennem tre år. Der skal afsættes en pulje på 11. mia. på finansloven til lønstigninger for alle de lavtlønnede indenfor det offentlige. Fordelingen er op til overenskomstforhandlingerne. 

Det vil vi gøre: 

I alle de kommuner, hvor vi er repræsenteret, har vi stillet forslag om, at man står sammen i KL om at kræve flere penge til et betydeligt lønløft til de lavtlønnede offentligt ansatte. I folketinget har vi rettet henvendelse til DF, RV, S og SF om at lave et alternativt flertal udenom regeringen, så der kan komme penge til de lavtlønnede. Hvis DF havde villet være med, havde vi haft flertal for et lønløft nu, så der var bedre muligheder for overenskomstforhandlingerne til foråret. 


Ulighed og fattigdom

Vi har fattigdom i Danmark. En fattigdom, der betyder, at familier har svært ved at skrabe penge sammen til basale ting som ordentlig mad, vinterstøvler til ungerne eller de 25-30 kr., børnene skal have med til klassekammeraternes fødselsdagsgave. 
Regeringen har skabt en ny underklasse i Danmark, og det har store konsekvenser - siden 2001 lever 12.000 flere børn i fattigdom. Det er uacceptabelt i Danmark, og den økonomiske ulighed skal væk. 


MENNESKET FØR SYSTEMET 

Generelt skal vi som samfund være langt bedre til at møde dem, der har brug for hjælp. Mistænkeliggørelse og klientgørelse skaber ikke den tillid, der er nødvendig, hvis man skal være ansvarlig for sin egen tilværelse. Arbejdsløshed er ikke lig dovenskab, men har mange forskellige årsager. Tvangsaktiveringen og skrankepaveriet skal derfor afskaffes. Skal folk på fode igen, må man møde dem dér, hvor de er. Det hjælper ikke at sidde bag et skrivebord og udfylde skemaer. Socialt arbejde handler om at kunne 'se' det enkelte menneske. 

BOLIGER TIL ALLE 

Fra 2002 til 2006 er der sket en stigning i antallet af lejere, der er blevet sat ud af deres bolig. I alt er 11.237 lejere blevet sat ud i denne periode. Det er en stigning på 73%. Blandt de udsatte lejere er der en tydelig social, økonomisk og etnisk slagside. 70% af de udsatte lejere har ingen uddannelse. 30% er kontanthjælpsmodtagere og 22% har en etnisk minoritetsbaggrund. 

Samtidig har VK-regeringen ved hver finanslov stjålet penge fra lejerne ved at tage penge fra den fond, som alle lejere betaler til, så deres boliger kan blive renoveret. I 2006 indgik regeringen en aftale med RV og DF om over fire år at tage godt to milliarder kroner fra lejernes Landbyggefond. Fonden har i forvejen mistet 7,8 milliarder kroner. 

Der er stor boligmangel. Der er i 2007 kun igangsat 163 byggerier af almene boliger mod 9.413 i 2006.

Det vil ENHEDSLISTEN gøre: 

Alle sociale ydelser og pensioner skal hæves til minimum 13.500 kr. om måneden. 
Starthjælp, introduktionsydelse, kontanthjælpsloft, 300-timersregel, ungeydelse og andre nedskæringer af kontanthjælpen skal afskaffes. 
Man skal kunne tjene op til 2.000 kr. om måneden, før man bliver trukket i kontanthjælp. 
Hvert individ skal behandles selvstændigt, så en eventuel ægtefælles indkomst ikke kan modregnes i hverken kontanthjælpen eller i pensionerne. 
Satspuljen skal afskaffes, og de sociale og sundhedsmæssige tiltag skal i stedet på finansloven. 
Vi stiller forslag i folketinget om at stoppe tyveriet af lejernes penge i Landsbyggefonden. 
Vi stiller forslag i folketinget om, at der bygges flere nye og billigere almene boliger - 8.000 almene familieboliger, 3.000 ældreboliger, 2.000 ungdomsboliger årligt i 5 år. Så alle kan få et godt sted at bo, der er til at betale.

