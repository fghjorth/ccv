5 gode grunde til at stemme konservativt

Danskerne skal betale mindre i skat 
Bedre økonomi og større fleksibilitet til børnefamilierne
Børnene skal lære mere i skolen
Patienterne skal have en bedre behandling
Danmark skal have et bedre og renere miljø
 
Skatten på arbejde sættes yderligere ned. Bedre velfærd skabes gennem høj økonomisk vækst og 
flere job. De alt for høje personskatter er en hæmsko for aktiviteten i samfundet. Ved at sænke 
skatten på arbejde kan vi skabe flere job og samtidig belønne dem, som gør en ekstra indsats. Den 
konservative vision er, at ingen må betale mere end 50 pct. i skat af en ekstra indsats. Det indebærer 
på sigt en afskaffelse af topskatten. Konservative vil i næste valgperiode halvere antallet, der betaler 
top- og mellemskat. Det betyder nye skattelettelser til alle, der tjener over ca. 23.500 kr. om 
måneden.

Familien og karrieren skal kunne gå hånd i hånd. Især børnefamilierne har brug for en kærkommen 
håndsrækning. VK vil derfor sænke forældrenes maksimale egenbetaling til daginstitutioner fra i 
dag 33 pct. til 25 pct. Samtidig vil vi hæve børnechecken for de 0-3 årige med 2.000 kr. om året. 
Det vil forbedre børnefamiliernes økonomiske situation med 7.000 - 8.000 kr. om året. Kvaliteten i 
daginstitutionerne m.v. skal hæves. Regeringen vil afsætte 2 mia. kr. ekstra til området over de 
næste fire år. Der tages initiativ til at udbrede Barselsfonden til hele arbejdsmarkedet.

Bedre kvalitet i folkeskolen
Danmark skal have et uddannelsessystem i international topklasse. 
Vi er det land i verden, der bruger flest penge pr. skoleelev. Desværre står kvaliteten ikke mål med 
budgettet.
Den nye Pisa-undersøgelse viser, at næsten hver femte elev forlader folkeskolen som funktionel 
analfabet. Det er uacceptabelt. Hvis Danmark skal være et af verdens førende videns- og 
højteknologiske samfund, bliver det derfor nødvendigt at stille nye krav til vores skoler, lærere – 
samt til forældre og elever.

Det Konservative Folkeparti mener, at der er behov for nytænkning i hele uddannelsessystemet. For 
elevernes, de studerendes, familiernes, lærernes og for samfundets skyld. 
Vi mener, at der er brug for en vision, som sikrer skolerne et sammenhængende uddannelsesforløb 
med vægt på styrkelse af elevernes faglige kompetencer. 
Det er der brug for i en tid, hvor virksomhederne og det offentlige kommer til at mangle 
arbejdskraft, og hvor kravet om effektivitet og global konkurrencekraft bliver skærpet.
Vi mener, at folkeskolen skal være for alle. Ud over at støtte elevernes personlige og kreative 
udvikling, deres viden og faglighed, mener vi, at fremtidens skole spiller en vigtig rolle i kampen 
for at bryde den negative sociale arv og styrke integrationen af indvandrere i vores samfund. 
Denne opgave stiller også nye krav til lærernes lederevne og til indretningen af læreruddannelsen.
Vi mener, at det er nødvendigt at hæve andelen af en ungdomsårgang, der får en videregående 
uddannelse fra 30 til ca. 50 pct., ligesom vi ønsker at reducere den andel af unge, der ikke får en 
kompetencegivende uddannelse.
Vi ønsker derfor at nedsætte en Vismandsinstitution for uddannelser, som løbende analyserer, 
evaluerer og kommer med forslag til, hvordan vi ruster det danske uddannelsessystem til at 
imødekomme de samfundsmæssige ændringer og de fremtidige udfordringer.  

Konkrete forslag 
Flere timer i de mindste klasser
For at styrke de mindste elevers læsefærdigheder ønsker Konservative, at 1.-3. klasserne får en 
ugentlig ekstra time i dansk. Det vil forbedre mulighederne for at opfange de svageste elever 
tidligere. 
Kendskab til historie og den danske kulturarv er afgørende for en vellykket integration. 
Konservative foreslår derfor at give 4.-5. klasserne en time ekstra i faget historie.  
Timerne skal have en varighed på 50 minutter
Konservative mener, at undervisningstiden bør forlænges for at derved at give lærerne bedre tid til 
den enkelte elev. 
Børnehaveklassen skal være obligatorisk 
Langt de fleste børn begynder i dag deres skoleforløb i børnehaveklassen. Regeringen har taget 
initiativ til at indføre læreplaner i børnehaveklassen. Konservative foreslår at gå videre med 
læreplaner. 

Sammenligning af skolerne
Danmark mangler et overordnet tilsyn med grundskolens resultater og præstationer. Vi skal 
derudover have et beredskab, der sætter ind over for de skoler, der ikke lever op til krav mål og 
intentioner i lovgivningen. Undervisningsministeriet – alternativt vismandsinstitutionen for 
uddannelser – skal derfor foretage en overordnet og regelmæssig evaluering af landets skoler på 
forskellige klassetrin i udvalgte fag. Derved kan man tidligt identificere og afhjælpe problemer i 
folkeskolen. 
Udrykningshold i kommunerne
Hver kommune skal oprette et team til skoleudvikling, der kan yde akut støtte til skoler med lavt 
præstationsnivaeu. Det skal medvirke til at hæve standarden.
IT-anvendelse skal integreres i undervisningen
Danmark skal udvikle sig til et højteknologisk videnssamfund. Det er derfor vigtigt, at eleverne 
tidligt får kendskab til den nyeste teknologi. Brugen af IT skal derfor indarbejdes i de konkrete 
læseplaner.
 
Flere test og evalueringer
OECD har for nylig påpeget, at danske skoler adskiller sig fra udenlandske. Vi mener, at 
indførelsen af flere test og evalueringer er nødvendige redskaber, der kan være med til at tage hånd 
om de svageste elever og udgå, at deres indlæringsproblemer vokser sig større. Herved øges 
chancen for at tilbyde den nødvendige støtte til de mest udsatte elever.
Test og evalueringer vil derfor kunne medvirke til at bryde den negative sociale arv.
Bindende læseplaner
Konservative har længe ønsket bindende læseplaner i folkeskolen. Vi ønsker bindende læseplaner 
på hvert klassetrin i dansk, matematik, historie og naturfag.
Vi mener, at bindende læseplaner, som lægger beslag på en del af undervisningstiden, kan løfte det 
faglige niveau og medvirke til at skabe større national sammenhængskraft. Læseplanerne vil derfor 
også bidrage til en bedre integration i samfundet.

Investeringer i skoler
Konservative er grundlæggende af den opfattelse, at flere penge til skolerne ikke automatisk løser 
problemerne. Danmark bruger i forvejen flere penge pr. elev end andre sammenlignelige lande.
Vi er dog indstillet på, at det er nødvendigt at investere i en opdatering af de fysiske rammer på en 
række af de danske uddannelsesinstitutioner. Det er vigtigt, at undervisningskvaliteten ikke sættes 
tilbage pga. dårligt og utidssvarende undervisningsmateriale eller som følge af nedslidte bygninger.
Konservative vil derfor indføre minimumsstandarder for skolemateriel.
 
Mobning
Mobning er et tiltagende problem i danske skoler. Mobning kan udvikle sig til alvorlige traumer og 
give langvarige sociale og psykiske problemer for såvel elever som lærere. Systematisk mobning er 
desuden et problem for skolens primære formål – nemlig indlæring. 
Vi har som det eneste parti taget initiativ til, at alle konservative kommuner udarbejder 
handlingsplaner imod mobning. Vores ambition er, at alle danske skoler bliver mobbefri. 
Styrkelse af lærernes autoritet
De unges sprog har i dag udviklet sig i meget negativ og ofte køns- og racediskriminerende retning.
Forsøg på Skjoldhøjskolen i Århus med en konsekvent linje i et nul-tolerance-koncept over for 
nedsættende og negativt ladet sprogbrug og adfærd har vist sig at fungere over al forventning.
Konservative ønsker disse ordninger udbredt til alle skoler, der ikke allerede har regler for 
sprogbrug og adfærd. 
Trækkes i børnechecken
Børn skal passe deres skolegang. Forældre, hvis børn ikke passer skolen, skal kunne skæres i 
børnechecken. 
Dygtigere lærere 
Forudsætningen for, at skolebørn og studerende får de rette kvalifikationer er, at lærerne har de 
nødvendige pædagogiske og faglige kompetencer. Konservative foreslår derfor at halvere antallet af 
linjefag på seminarierne fra fire til to.

Statsligt tilsyn på friskoler
Ofte er det en tilfældighed, når man opdager at skolerne ikke lever op til diverse krav. Derfor skal 
der indføres et statsligt tilsyn.
Bedre ledelsesredskaber
Skolelederen bør have en stærkere ledelsesmæssig rolle i forhold til lærerne. Derfor skal der 
afsættes flere penge til efteruddannelse i ledelse. I tilfælde, hvor skolelederen svigter sit ansvar, ved 
f.eks. at undervisningskvaliteten systematisk er for dårlig, bør vedkommende fratræde sin 
lederstilling og blive skolelærer igen.

Det Konservative Folkeparti er det parti, som har mod til at skabe sammenhæng: 
Familien. Vi sætter familien og dens behov i centrum. Politik på Christiansborg skal hænge 
sammen med almindelige menneskers liv. Vi vil skabe bedre sammenhæng mellem karrieren og 
familielivet.
Friheden. Vi viser respekt for det enkelte individs frihed. Staten skal være stærk nok til at støtte den 
svage, men ikke så stor, at den knækker den stærke. Konservative støtter de gennemførte initiativer, 
der har givet borgerne mere frit valg i forhold til de offentlige velfærdsydelser.
Fællesskabet. Vi styrker fællesskabet. At være konservativ betyder, at man er sig selv, men aldrig 
sig selv nok. Derfor sætter Konservative også en helt naturlig grænse for det frie valg. Grænsen går 
præcis dér, hvor fællesskabet svækkes som konsekvens af det frie valg.
For tre år siden fik danskerne en ny regering. Det fortjente befolkningen efter ni år med 
socialdemokratisk formynderi og overforbrug. VK-regeringen blev startskuddet til en epoke, hvor 
problemerne bliver løst frem for fortrængt. VK-regeringen viste fra første dag, at den besad både 
vilje til fornyelse og mod til forandring:

Den alt for høje skat blev sat ned med 11 milliarder og skatteskruen er stoppet permanent. 
Boligejere og almindelige lønmodtagere kan mærke forskellen på budgettet. Skatten er lempet med 
ca. 1000 kr. om måneden for en almindelig funktionærfamilie.
Folkeskolen er blevet styrket med fokus på faglighed, flere timer og et bindende grundpensum. 
PISA-undersøgelsen viser, at der stadig skal arbejdes med at styrke kvaliteten i folkeskolen.
Sygehusene er nu på rette vej med kortere ventetider og bedre behandling. 
Retspolitikken er blevet strammet op med strengere og mere retfærdige straffe.
Den massive indvandring blev stoppet med en anstændig og nødvendig udlændingelov. Vi 
skærpede også kravene til dansk statsborgerskab.
Amterne nedlægges og erstattes af fem nye regioner med fokus på sundhed, planlægning og miljø.  
Kommunerne slår sig sammen og blive større for at håndtere fremtidens velfærdsudfordringer.
VK-regeringen har i de forløbne tre år taget sig af de problemer, som danske familier har inde på 
livet. Vi har vist mod, evne og vilje til at skabe sammenhæng.
Det Konservative Folkeparti ønsker, at VK-regeringen skal fortsætte de gode takter i endnu en 
valgperiode. En stemme på Det Konservative Folkeparti er en stemme på fortsat 
regeringssamarbejde med Venstre.
Et styrket Konservativt Folkeparti vil i regeringen arbejde for at:
Skatten på arbejde sættes yderligere ned. Bedre velfærd skabes gennem høj økonomisk vækst og 
flere job. De alt for høje personskatter er en hæmsko for aktiviteten i samfundet. Ved at sænke 
skatten på arbejde kan vi skabe flere job og samtidig belønne dem, som gør en ekstra indsats. Den 
konservative vision er, at ingen må betale mere end 50 pct. i skat af en ekstra indsats. Det indebærer 
på sigt en afskaffelse af topskatten. Konservative vil i næste valgperiode halvere antallet, der betaler 
top- og mellemskat. Det betyder nye skattelettelser til alle, der tjener over ca. 23.500 kr. om 
måneden.
Viden og vækst. Videnssamfundet skal styrkes. Vi skal have som ambition, at de bedste 
videregående uddannelser styrkes, samtidig med at forskningen får et ekstra løft opad. Konservative 
og Venstre vil derfor bruge 10 mia. kr. ekstra frem til 2010 på at styrke Danmark som et 
videnssamfund. Investeringerne skal bruges på forskning, udvikling, uddannelse og iværksætteri. 
Det vil være med til at sikre Danmark som et idérigt samfund og medvirke til, at erhvervslivet 
kommer i front i den globale konkurrence. Det Konservative Folkeparti anser virksomhedernes 
økonomiske vækstbetingelser som den helt grundlæggende forudsætning for at skabe bedre velfærd 
i Danmark.
Skolen er indgangen til et liv fyldt med læring. Konservative ønsker derfor mere kvalitet i skolen. 
Mange flere skal lære meget mere. Pisa-undersøgelsen har sat sine skræmmende spor, da omtrent 
hver femte elev i dag forlader skolen som funktionel analfabet. Det faglige niveau skal højnes, og vi 
skal arbejde for, at endnu flere unge kommer videre til universiteterne og de højere læreanstalter. I 
dag får cirka 30 pct. af de unge en videregående uddannelse. Det er for få. Det tal skal hæves til 50 
pct. inden for en tiårig periode. 
Familien og karrieren skal kunne gå hånd i hånd. Især børnefamilierne har brug for en kærkommen 
håndsrækning. VK vil derfor sænke forældrenes maksimale egenbetaling til daginstitutioner fra i 
dag 33 pct. til 25 pct. Samtidig vil vi hæve børnechecken for de 0-3 årige med 2.000 kr. om året. 
Det vil forbedre børnefamiliernes økonomiske situation med 7.000 - 8.000 kr. om året. Kvaliteten i 
daginstitutionerne m.v. skal hæves. Regeringen vil afsætte 2 mia. kr. ekstra til området over de 
næste fire år. Der tages initiativ til at udbrede Barselsfonden til hele arbejdsmarkedet.
Udlændinge og retspolitik. Indvandrere skal integreres bedre i det danske samfund. Vi har nu fået 
styr på indvandringen. Antallet af opholdstilladelser er faldet fra over 17.000 om året til under 
6.000. Nu gælder det integration. Indvandrere skal lære dansk og have et job. Kriminaliteten blandt 
unge indvandrere skal sænkes markant gennem en skærpet kurs. De skal lære at vise respekt for 
danske værdier som f.eks. vores demokrati, ytringsfrihed, religion, kvindesyn og kulturværdier.
Miljøet skal styrkes. VK vil afsætte 1 mia. kr. ekstra over de næste fire år til renere natur og bedre 
miljø. Som et lille land med begrænsede arealer skal vi i Danmark passe godt på vores 
naturområder, og vi konservative ønsker en endnu bedre natur at give videre til dem, der kommer 
efter os. For os er miljøet en investering i fremtiden. Der skal blandt andet rejses mere skov også tæt 
ved byerne. Dels fordi skove er til glæde for borgerne, dels fordi mere skov er med til at sikre os 
rent drikkevand. Vi vil etablere nationalparker i Danmark, vi ønsker mere naturgenopretning, og vi 
vil skærpe miljøreguleringen af landbruget. Mere fokus på ny teknologi er en af vejene til mere 
vækst og udvikling, uden at det sker på bekostning af miljøet.
Gode sygehuse er en af de vigtigste hjørnestene i det danske velfærdssamfund. VK vil afsætte 2 
mia. kr. mere over de næste fire år til at sikre bedre kvalitet, mere aktivitet og kortere ventetider. Vi 
vil iværksætte en handlingsplan mod kræft, som skal bringe Danmark op på højde med det bedste 
internationale niveau og sikre en fortsat positiv udvikling i bekæmpelsen af kræft. Retten til at 
vælge behandling på et privat- eller et udenlandsk hospital sænkes fra i dag to måneder til kun en 
måned. Det vil sikre patienten bedre mulighed for at vælge den bedste behandling. 
Ældre har krav på en værdig alderdom. Regeringen vil give ældreplejen et løft på 500 mio. kr. mere 
om året. Pengene skal gå til bedre omsorg og fleksibilitet i hjemmeplejen. De ældre får desuden en 
garanti for en plejehjemsplads senest to måneder efter visitationen. Det bliver en klar forbedring af 
de ældres livskvalitet.
Internationalt. Den danske udenrigspolitik tager initiativer for at styrke den internationale indsats 
mod terror. Forbedre det europæisk-amerikanske forhold, bidrage til konfliktløsning i verdens 
brændpunkter, udvide og udnytte de nye muligheder for fred i Mellemøsten og reformer i den 
muslimske verden, samt fastholde den danske u-landsbistand i verdenseliten.

Venstre og Konservative går til valg med det fælles mål at fortsætte VK-regeringen. I godt tre år har 
de to partier stået i spidsen for reform og fornyelse af det danske samfund. Tre år med
Solide resultater
Stærk økonomi
Politisk stabilitet
Forandring, der er gået hånd i hånd med tryghed.
Nu beder vi i fællesskab vælgerne om opbakning til at fortsætte dette arbejde.

Stærk økonomi
Det går godt i Danmark
 
Vi har en solid økonomi. Én af de stærkeste i Europa. Vi har et solidt overskud på 
betalingsbalancen. Overskuddet på de offentlige finanser er blandt de største i Europa. Den 
offentlige gæld er nedbragt med næsten 26 mia. kr. siden 2001. Og renten er meget lav.

Solide overskud. Nedbringelse af gæld. Samtidig med, at skatterne er blevet sat ned.
 
Vi indførte et skattestop fra regeringens første dag. Og det har vi overholdt. Ja, vi er endda gået 
videre. Vi har fra 2004 givet skattelettelser for næsten 10 mia. kr. årligt.
 
Skattestop og skattelettelser. Og det har vi præsteret samtidig med, at der er gennemført 
forbedringer af velfærden. Siden 2001 er det offentlige forbrug vokset med næsten 15 mia. kr.
Penge der især er brugt på øget velfærd. Og der er også blevet flere medarbejdere til at yde velfærd.
I 2004 er der 16.000 flere ansatte i den offentlige sektor end for tre år siden.
 
Ledigheden er begyndt at falde. Beskæftigelsen er stigende.
 
Regeringens politik med skattenedsættelser og forårspakke virker. Vi er på rette spor.
 
Det går godt. Og det kommer til at gå endnu bedre, hvis vi fastholder regeringens kurs.
 
Forventningerne til fremtiden er lyse. Flere og flere virksomheder ser positivt på de økonomiske 
udsigter og beskæftigelsen. Og danskernes tillid til den økonomiske politik er i top.
 
Optimismen blomstrer i Danmark.
 
Markante resultater
VK-regeringen har opnået solide resultater på en række områder:
Vi har gennemført omfattende reformer af uddannelsessystemet for at højne det faglige niveau, for 
at sikre uddannelse til flere unge og for at forbedre kvaliteten af uddannelserne: Folkeskolereform, 
gymnasiereform, reform af erhvervsuddannelserne og en universitetsreform. Der er bevilget flere 
penge til uddannelser. Udgiften ligger 3 ½ mia. kr. højere nu end i 2001. 
Der er indført ét års fleksibel barselsorlov. Og børnefamilierne har fået mere frit valg af 
børnepasning. 
Vi har tilført sygehusene over 3 mia. kr. ekstra fra 2002 til 2005. De samlede udgifter til 
sundhedsvæsenet i 2005 er næsten 5 mia. kr. højere end ved regeringens tiltræden i 2001. Og det 
virker. Der opereres nu hvert år 70.000 flere på vore sygehuse, end da regeringen trådte til. Der er 
ansat flere læger og sygeplejersker. Og ventetiderne er faldet markant. Vi har givet alle borgere – 
uanset pengepung – ret til at vælge at blive behandlet på et privat eller udenlandsk sygehus, hvis 
ventetiden på de offentlige sygehuse er lang. Det har nu hjulpet knap 42.000 patienter til at komme 
hurtigere i behandling for deres sygdom. 
Vi har indført frit valg af hjemmehjælp og ældreboliger. Kommunerne får hvert år tilført ½ mia. kr. 
ekstra til ældreplejen. Der bygges flere ældreboliger. Der er afsat over 200 mio. kr. til en styrket 
indsats for ældre medicinske patienter. Og mere end 200.000 ældre får nu en særlig ældreydelse. 
Vi har strammet udlændingepolitikken. Og det virker. Antallet af opholdstilladelser er ikke længere 
over 17.000 om året. Antallet er nu reduceret til under 6.000, d.v.s. til ca. en tredjedel af niveauet i 
2001. 
Vi fører en konsekvent og håndfast retspolitik. Vi har ønsket at skærpe straffene for overgreb mod 
mennesker. For der skal være mere respekt for menneskers liv og helbred. Derfor har vi bl.a. 
forhøjet strafferammerne for vold og voldtægt. Der bliver nu afsagt hårdere domme ved 
domstolene. For voldtægt er straffene steget med omkring et år. For vold er straflængden steget med 
omkring 30 pct. Og vi har gjort mere end det. Bl.a. har vi skærpet kampen mod narko- og rocker-
kriminalitet. 
Der er siden 2001 gennemført en lang række initiativer og afsat betydelige midler til at forbedre 
vilkårene for samfundets svageste. Der er afsat ca. 5 mia. kr. til en flerårig indsats, bl.a. til 
bekæmpelse af negativ social arv, forbedringer for psykisk syge, og til forbedringer for hjemløse, 
alkoholmisbrugere og narkomisbrugere. 
Vækstvilkårene i Danmark er forbedret. Der er gennemført over 50 initiativer, der gør dansk 
erhvervsliv stærkere i den stadig mere globale konkurrence.
 
 
Fortsat solid økonomi
Venstre og Konservative vil fastholde en holdbar finanspolitik med følgende elementer:
Forbedring af beskæftigelsen med 60.000 personer frem mod 2010. 
En årlig realvækst i det offentlige forbrug på 0,5 pct.. Realvæksten giver plads til målrettede 
forbedringer på udvalgte områder, bl.a. forskning og uddannelse, børnefamilierne, sygehusene og 
de ældre. 
Fortsat, uændret skattestop. Forudsat at det økonomiske råderum er tilvejebragt, vil vi sænke 
skatten på arbejdsindkomst yderligere. Vi vil udarbejde en flerårig plan herfor. 
Fortsatte offentlige overskud og nedbringelse af den offentlige gæld.
  
Nye mål – Danmark i front med uddannelse, forskning og iværksætteri
Det danske samfund står stærkere end nogensinde til at møde fremtidens udfordringer.
 
Men netop når det går godt, skal vi tage fat på at sikre det danske samfund, så de kommende 
generationer kan opleve fortsat fremskridt, tryghed og velfærd.
 
I den kommende valgperiode vil Venstre og Konservative bl.a. fremlægge følgende forslag:
Danmark skal være et førende vækst-, viden- og iværksættersamfund: Frem til 2010 vil vi afsætte i 
alt 10 mia. kr. til styrket forskning, udvikling, uddannelse og iværksætteri. Vi sætter det mål, at det 
offentlige og private virksomheder tilsammen øger indsatsen med forskning og udvikling, så vi i 
2010 når op et beløb svarende til mere end 3 pct. af landets samlede produktion. En ambitiøs 
vækstpolitik skal forsættes og udvikles. Det vil bringe Danmark blandt de absolut førende lande i 
Europa. 
En god start for børnene: Vi vil sænke den maksimale forældrebetaling fra 33 til 25 pct. af 
udgifterne for pasning af børn under 6 år. Børnechecken forhøjes med 2.000 kr. årligt for børn 
under 3 år. Der afsættes 2 mia. kr. over de næste fire år til bedre kvalitet i daginstitutioner m.v. Der 
etableres en barselsfond for den del af arbejdsmarkedet, som ikke er omfattet af barselsfonde aftalt i 
overenskomster. 
Bedre sygehuse: Der afsættes 2 mia. kr. over de næste fire år til bedre kvalitet, mere aktivitet og 
kortere ventetider. Ret til at vælge behandling på et privat eller udenlandsk sygehus, hvis det 
offentlige sygehus ikke kan behandle inden for én måned – i stedet for som nu to måneder. 
Bedre omsorg for de ældre: Der afsættes 500 mio. kr. årligt til bedre omsorg og mere fleksibilitet i 
hjemmeplejen. Indførelse af garanti for plejehjemsplads senest to måneder efter visitation. 
Fortsat stram udlændingepolitik: Vi vil fastholde den stramme udlændingepolitik. Vi vil forstærke 
indsatsen for arbejde og uddannelse til indvandrere. 
Bedre miljø: Der afsættes 1 mia. kr. over de næste fire år til bedre miljø og sikring og udbygning af 
naturområder.
 
Finansieringen af disse initiativer holder sig inden for den forbrugsramme, som er forudsat i 2010-
planen. I 2010-planen er forudsat en årlig realvækst i det offentlige forbrug på 0,5 pct., svarende til 
ca. 2 mia. kr. Frem til 2010 er der således følgende råderum:
 
		2006:   	2 mia. kr.
		2007:   	4 mia. kr.
		2008:   	6 mia. kr.
		2009:   	8 mia. kr.
		2010:  	10 mia. kr.
		I alt:   	30 mia. kr.
 
Heraf disponeres via valgløfterne:
Forskning, uddannelse, iværksætteri:	10 mia. kr.
Børnefamilierne:		  8 mia. kr.
Sygehuse og ældre		  5 mia. kr.
Natur og miljø		  1 mia. kr.
I alt:			24 mia. kr.
 
Det vil sige, at der er en udisponeret rest på 6 mia. kr. til øvrige formål.
 
2010-planen bygger på den forudsætning, at der skabes en strukturel stigning i beskæftigelsen på 
60.000 personer frem til 2010, svarende til 12.000 pr. år.
 
 
Kommunalreform
Konservative og Venstre ønsker at gennemføre en kommunalreform, som giver den enkelte borger 
mere kvalitet for pengene. Vi styrker det lokale demokrati gennem stærke, bæredygtige kommuner. 
Vi styrker kommunerne ved at give dem flere opgaver.
 
Det er den største og vigtigste reform af den offentlige sektor i mange år. En reform, der skal sikre 
fortsatte forbedringer af den offentlige service. For de syge. For de handicappede og de svage 
grupper. For de ledige. Og for alle andre.
Reformen påvirker mange tusinde medarbejdere. Venstre og Konservative lægger afgørende vægt 
på tryghed for de ansatte. Alle medarbejdere følger med opgaverne over i den nye struktur. Vi har 
brug for deres kompetencer og motivation til at løse de mange vigtige opgaver.
 
Ved flytning af opgaver følges reglerne i loven om virksomhedsoverdragelse. Det giver en god og 
en tryg ramme for medarbejderne i overgangssituationen og sikrer uændrede ansættelsesvilkår i den 
løbende overenskomstperiode. Hvis der bliver aftalt nye 3-årige overenskomster i 2005, vil de 
uændrede ansættelsesvilkår gælde frem til 31. marts 2008. Ændringen herefter må – i 
overensstemmelse med den danske model – aftales mellem overenskomstparterne.
 
Der er nedsat et kontaktudvalg mellem personaleorganisationerne og de offentlige arbejdsgivere. 
Sigtet er løbende at udveksle information og samle op på de eventuelle problemer, der dukker op. Et 
godt samarbejde giver medarbejderne størst mulig tryghed.
 
Folkeafstemning om den nye EU-traktat
Konservative og Venstre vil anbefale et ”ja” til den nye forfatningstraktat for EU ved den 
kommende folkeafstemning, som vil finde sted i 2005 eller 2006.
 
De danske EU-undtagelser er fastholdt i den nye traktat. Disse undtagelser kan kun ophæves eller 
ændres ved senere, særskilt folkeafstemning.
 
Venstre og Konservative ønsker en aktiv dansk Europa-politik i de kommende år. Rammen om 
dansk EU-politik vil være den brede politiske aftale, ”Danmark i det udvidede EU”, som er indgået 
mellem Venstre, Socialdemokraterne, Konservative, SF og De Radikale. 

 
Irak
Konservative og Venstre ønsker, at det irakiske folk bliver herre i eget hus med en demokratisk 
valgt regering, der kan overtage ansvaret for landets sikkerhed. Målet er, at de udenlandske tropper 
kan trækkes hjem. De danske soldater skal ikke blive i Irak én dag længere, end det er nødvendigt.
 
Så længe der er behov for international militær støtte til at beskytte en demokratisk valgt irakisk 
regering, er Venstre og Konservative indstillet på, at Danmark deltager i stabiliseringen og 
genopbygningen med et militært bidrag, forudsat den irakiske regering anmoder herom, og forudsat 
at det bakkes op af FN.
 
Inden udløbet af det nuværende mandat for den danske bataljon i Irak vil der bliver udarbejdet en 
analyse af den samlede situation i landet. I lyset af resultatet af det valg, som afholdes 30. januar, vil 
vi med vore koalitionspartnere og den irakiske regering drøfte behovet for samt omfanget og 
karakteren af den danske tilstedeværelse i Irak. På grundlag heraf vil vi drøfte med de partier, der 
står bag det danske militære engagement i landet, hvordan Danmark bedst kan fortsætte sit bidrag til 
at skabe frihed, fred og fremgang i Irak.
 
Bredt politisk samarbejde
Venstre og Konservative ønsker et bredt politisk samarbejde. I de forløbne tre år er omkring 80 pct. 
af lovgivningen gennemført med brede flertal i Folketinget. Også i den kommende valgperiode vil 
Konservative og Venstre invitere alle de øvrige partier til et bredt samarbejde.


