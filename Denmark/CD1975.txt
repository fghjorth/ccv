CENTRUM-DEMOKRATERNES VALGOPLÆG
Centrum-Demokraterne beklager, at regeringen lader kostbar tid gå tabt, men vil, når valget nu er 
udskrevet, bidrage til, at vælgerne får klar besked.
Partiet advarer imod at tro, at landets alvorlige problemer løses, blot ved at hvert parti for sig 
fremlægger ultimative helhedsplaner.. Regeringens forsøg på at udnytte situationen til at skabe en 
''Hartling eller kaos "-stemning har intet gavnet, men tvært imod skadet den hårdt tiltrængte 
samarbejdsatmosfære.
Det, der er brug for, er ikke tvangsløsninger, men forhandlingsløsninger. De helt nødvendige, 
kraftige indgreb skal ske med og ikke imod de store befolkningsgrupper.
Centrum-Demokraterne er rede til at tage medansvar også for alvorlige dispositioner med 
upopulære virkninger, sådan som vi selv og andre har foreslået. Men der må gå grundige 
undersøgelser og ordentlige, forhandlinger forud. Dette kan kun opnås, hvis en ny og bedre politisk 
atmosfære tilvejebringes.
De seneste begivenheder i folketinget tyder på, at visse partier på ny trænger til at blive belært om, 
at vælgerne ikke vil tolerere snævre, partitaktiske manøvrer Fortidens blokpolitik-fiasko skal ikke 
gentages.
En stemme på Centrum-Demokraterne vil med sikkerhed blive brugt til at fastholde en hvilken som 
helst regering til at føre centrumpolitik. Centrum-Demokraterne vil utrætteligt virke for det 
samarbejdende folkestyres idé. Vi vil tvinge alle samarbejdsduelige partier til at tolerere hinanden, 
opgive smålige person- og særinteresser i samfundets fælles interesse.
Vi tager afstand fra enhver form for kollektiv nedrakning af politiske modstandere eller af enkelte 
befolkningsgrupper. Danmark har plads til os alle. Vi har råd til og pligt til at tåle hinanden og til at 
indrette samfundet sådan, at alle personer, familier og grupper kan trives i værdighed og med deres 
individuelle særpræg.
Centrum-Demokraterne har forelagt adskillige forslag, der kan bidrage til at forbedre situationen. 
Det afgørende ved ethvert forslag eller sæt af forslag er, at det har mulighed for at samle et bredt 
flertal. - En regering skal regere, ikke diktere.
blandt vore forslag er:
1)	Omgående, men midlertidig indførelse af skattefrit fradrag af udgifter til 
reparationsarbejder på den bestående boligmasse. Dette vil hurtigt kunne bringe titusinde af murere, 
tømrere, malere, snedkere og blikkenslagere i arbejde. Dette er det hidtil eneste konkrete forslag til 
virkelig bekæmpelse af ledigheden.
2)	Stat og kommuner skal hurtigt gennemføre lønforhandlingerne med de 6-700.000 
offentligt ansatte på en sådan måde, at en effektiv lønpause opnås. Så snart dette er gennemført vil 
det private arbejdsmarkeds store organisationer (LO og DA) være inspireret til at følge det gode 
eksempel.
Kun hvis LO og DA ikke kan gennemføre deres forhandlinger efter dette eksempel, bør 
lovgivningsmagten gribe ind med en tvangsordning.
3)	På lidt længere sigt er det nødvendigt at styrke folketinget, sådan at den økonomiske 
politik fastlægges dér.  Ingen gruppeinteresser skal kunne gribe hindrende ind heri. Dette er det 
eneste effektive - og det er ægte demokrati.
4)	Der gives valgfrihed til lønmodtagerne mellem at modtage de normale 
dyrtidsportioner eller i stedet at få et tilgodebevis på et noget større beløb hos staten. Det 
pågældende beløb skal til gengæld bindes i et eller to år og derefter udbetales skattefrit.
5)	Da fagforbundene ikke er politisk neutrale, men anvender en del af de tvangsmæssigt 
indbetalte kontingenter til politiske særinteresser må arbejdsløshedsunderstøttelsen overgå til det 
offentlige. Man skal ikke være tvunget ind i politiske organisationer for at have sin normale ret til 
arbejdsløshedsunderstøttelse. Denne betales alligevel af staten, d.v.s. af skatteyderne. Så er det også 
det naturlige, at staten foretager udbetalingerne. På denne måde kommer ledighedsunderstøttelsen 
til at omfatte alle borgere, herunder også personer i liberale erhverv samt sådanne tidligere 
forretningsdrivende, der er blevet uden normal indtægt.
6)	Der skal stå respekt om og ydes retfærdighed til den del af samfundet, der udgøres af 
mindre og mellemstore næringsdrivende, såvel inden for butikshandel, industri og håndværk, 
Mange af disse er efterhånden blevet alt for hårdt trængt af restriktioner og af administrative byrder, 
som det offentlige pålægger dem.
7)	For den flittige og dygtige skal der ikke være nogen skam ved at tjene penge. Skatten 
tager i vor tid så meget til fællesformål fra de større indtægter, at de med oprejst pande kan være 
bekendt at beholde resten. Vi er helt overbeviste om nødvendigheden af solidaritet med de svagere 
stillede, og vi vender os imod spekulation og imod lovovertrædelser. Men dette må ikke komme 
f.eks. den flittige og ærlige købmand, håndværksmester eller landmand til skade.
8)	Der skal herske soberhed og ærlighed i nyhedsformidling og i undervisning. Presse og 
radio/tv må respektere publiceringsregler, der sikrer borgerne imod overgreb og forfølgelse. I radio 
og tv må alsidighedsprincippet respekteres og kontrolleres. I skole, universiteter og læreanstalter 
skal det garanteres, at den enkelte lærer ikke har mulighed for ensidighed i påvirkningen af 
eleverne.
9)	Et land kan ikke drives som en forretning. I et land skal der tages hensyn til alle - ikke 
kun til bestemte grupper og retninger. Men også i staten gælder det, at ansvarsbevidsthed må 
udvises af alle instanser, så skatte- og afgiftspengene ikke sløses eller administreres bort. Derfor må 
der vises mådehold og foretages rationaliseringer til sikring af, at de bevilligede penge i størst mulig 
udstrækning kommer de formål eller personer til gode, som de er beregnet for.
Centrum-Demokraterne forventer, at vælgerne vil anerkende partiets hidtidige indsats. I situationer, 
hvor andre partier har givet op, har CD gang på gang - sammen med enkelte andre - opsøgt nye 
muligheder og fundet udvej for forlig. Brede og ærlige forlig er en forudsætning for den 
demokratiske parlamentarismes funktion.
Den seneste udvikling har klart vist, at dansk politik ikke er tjent med, at nogle få store partier igen 
får mulighed for at sinke og forhale hinandens lovgivningsarbejde gennem blokpolitik-manøvrer.
Nu kræves der samarbejde på tværs af gamle skel. Kryds M som midte.

