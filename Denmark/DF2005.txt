Vi vil have et trygt land
Danmark skal være et trygt og sikkert sted at være. Et land, hvor borgerne kan færdes frit og føle 
sig sikre. Et land, hvor forbryderne straffes hurtigt og kontant, mens deres ofre får al den hjælp og 
støtte, de har behov for.

De svage skal hjælpes
Et samfund bør bedømmes på, hvordan det behandler sine svageste. Ventelisterne til sygehusene 
skal helt væk, og på sygehusene skal behandlingen være effektiv og venlig. De borgere, der er 
kommet i sociale og økonomiske problemer, skal hjælpes.
Vi vil tage vare på landets ældre borgere. En dygtig, hyggelig og omsorgsfuld hjemmehjælp skal 
sikre de ældres værdighed. Enhver pensionist har ret til pleje i hjemmet eller til en plejehjemsplads. 
Dansk Folkeparti arbejder dagligt på hele tiden at forbedre de ældres økonomiske forhold.

Børn og unge skal lære noget
Børn og unge skal have en ordentlig uddannelse. De skal have lærdom, indsigt og færdigheder, og 
de skal kende danmarkshistorien, kristendommen og den vestlige kultur.

Danmark er ikke et indvandrerland
Takket være Dansk Folkeparti er der allerede sket meget positivt på udlændingeområdet, men nu 
skal vi videre! Vi skal have mere gang i hjemsendelserne, ligesom der yderligere skal strammes op i 
forhold til indvandringen. Og så skal udlændinge til at respektere dansk skik og brug samt danske 
love og regler. Ellers må de rejse. Det er stadig alt for nemt at opnå dansk indfødsret; her må 
strammes yderligere op.

Vi er på de allieredes side
Terroren skal bekæmpes med alle til rådighed stående midler. Vi vil ikke acceptere, at islamistiske 
fundamentalister gør verden utryg. Dansk Folkeparti er hundrede procent på de allieredes side i 
civilisationens kamp mod middelalderlige imamer og deres tilhængere.

Vi er modstandere af Europas Forenede Stater
Folkelig indflydelse findes kun i nationalstater, hvor folket føler en naturlig samhørighed. Vi er 
modstandere af udviklingen i EU, som går i retning af Europas Forenede Stater. Vi anbefaler et nej 
til den kommende afstemning om EU-forfatningen.

Vi vil tilgodese naturen og dyrene
Kravene til miljøet skal være skrappe og skal følges af alle. Forbrugerne skal kunne være sikre på, 
at de fødevarer, der sælges, er af højeste kvalitet og uden skadeligt indhold. Dyremishandling skal 
straffes hårdt, og vi skal have en omfattende lovgivning, der beskytter dyr og giver dem de bedst 
mulige levevilkår.

Det skal kunne betale sig at arbejde
Dansk Folkeparti er garant for, at skattestoppet fortsætter efter næste valg - forudsat selvfølgelig, at 
vælgerne giver os den nødvendige indflydelse. Når skatterne holdes i ro eller nedsættes, stiger 
virkelysten, og flere kommer i arbejde. Og så bliver det igen noget ved at tage fat og gøre en ekstra 
indsats.

Familien er landets kerne
Et trygt og godt familieliv er grundlaget for menneskers tilværelse, og alt det, der kan medvirke til 
at styrke familien, vil have Dansk Folkepartis positive bevågenhed.

Vi har modet, vi har viljen og vi har kræfterne
Dansk Folkepartis mål er at bevare Danmarks selvstændighed og frihed, så vi kan sikre folkestyret
og videreudvikle det gode land, som møjsommeligt og dygtigt er opbygget gennem vores lange 
historie.
Vi vil bekæmpe ethvert forsøg på at indskrænke den folkelige frihed, og vi vil arbejde for, at de 
traditioner, som danner baggrund for vort frie land, forsvares overalt, hvor de trues.
Dansk Folkeparti har siden folketingsvalget i 2001 for alvor sat landet på den rette kurs.
Men vi er kun lige begyndt, og nu er vi klar til endnu mere ansvar. Vi har modet, vi har viljen og vi 
har kræfterne. Så nu vil vi videre frem. Det er Danmarks fremtid, det gælder.
Det er dit land - det er dit valg...
