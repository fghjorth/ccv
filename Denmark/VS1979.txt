VALGETS HOVEDSPØRGSMÅL
Indtil nu har valgkampen - i hvert fald i medierne - stort set kun handlet om én eneste ting, nemlig 
hvem der skal danne regering efter valget. Det er selvfølgelig heller ikke helt ligegyldigt, men det er 
alligevel påfaldende, hvor lidt politisk indhold der egentlig er i debatten om de forskellige mulige 
regeringskonstellationer. VS vil meget hellere diskutere politik end bogstavkombinationer. For os 
drejer valget sig om følgende 5 hovedtemaer:
1.	Afvisning af "indkomstpolitikken"
Både Socialdemokratiet og det borgerlige firkløver peger på nødvendigheden af en "social 
kontrakt", der politisk fastlægger reallønnen for en fire års periode. Socialdemokratiet og de 
borgerlige er enige om, at reallønnen skal skæres kraftigt ned, og at lønarbejdernes kamp for deres 
levevilkår så vidt muligt skal sættes ud af spillet. VS afviser en "social kontrakt" - det er blot en ny 
betegnelse for den såkaldte indkomstpolitik., Sigtet med indkomstpolitikken er at styrke 
kapitalisternes profitter på bekostning af lønarbejderne, hvad enten det har karakter af lønstop, 
angreb på dyrtidsreguleringen, devaluering, eller hvad det nu kan være.
2.	Kamp mod arbejdsløsheden
I kraft af efterløns- og jobtilbudsordninger er arbejdsløsheden knap så stor som for et år siden, men 
den er stadig katastrofal. Alle profetier går ud på, at den i de, kommende år bliver endnu værre. 
Alligevel er Socialdemokratiet og de borgerlige partier enige om, at en nedbringelse af 
underskuddet på betalingsbalancen må være det centrale mål for den økonomiske politik, Såvel 
Socialdemokratiet som de borgerlige lægger op til et økonomisk indgreb efter valget, som direkte 
vil forøge arbejdsløsheden, VS har udarbejdet en lang række forslag til bekæmpelse af 
arbejdsløsheden, bl.a. ved øget boligbyggeri, byfornyelse og udbygning af alternative energikilder. 
VS siger stop for overarbejde, og VS går imod forringelser af de arbejdsløses vilkår - også dem, 
som Socialdemokratiet har været med til at gennemføre.
3.	Nej til ØD
Socialdemokratiet forsøger at sælge indkomstpolitikken ved at tilbyde den overbygget med 
ØD/LM. Heldigvis har det hidtil vist sig meget svært at få lønarbejderne til at hoppe på den 
limpind. Uanset om ØD/LM skal baseres på en andel af lønsummen eller en del af overskuddet, så 
er der reelt tale om en form for tvangsopsparing, der pålægges lønarbejderne, som samtidig skal 
bildes ind, at de har fælles interesser med kapitalisterne, ØD/LM vil centralisere magten i 
fagbevægelsens top, samtidig med at repræsentanter for de ansatte på de enkelte virksomheder skal 
sidde med ved direktionsbordet og deltage i beslutninger, der f.eks. kan føre til fyring af 
arbejdskammerater. VS siger kategorisk nej til ØD/LM i enhver udformning og kræver udbetaling 
af de indefrosne dyrtidsportioner.
4.	Mod atomkraft - for en alternativ energipolitik
På grund af den udbredte folkelige modstand mod atomkraft og for at hindre en splittelse ned 
igennem Socialdemokratiet vedtog SV-regeringen, at der skal være folkeafstemning om atomkraft. 
Men både Socialdemokratiet og de borgerlige partier går stadig ind for, at der skal opføres 
atomkraftværker, VS siger nej til atomkraften, fordi det vil indebære en alvorlig risiko for 
mennesker og natur fordi det vil øge afhængigheden af multinationale selskaber, fordi det vil føre til 
en centralisering af beslutningerne, og fordi det vil føre et skridt i retning af en mere totalitær stat. 
VS kræver en alternativ energipolitik, baseret på energibesparende foranstaltninger, udnyttelse af 
vedvarende energikilder og nationalisering af Nordsøolien og -gassen.
5.	Forsvar for demokratiske rettigheder - mod højredrejning og racisme
Så længe produktionsmidlerne er i privat eje, kan der ikke blive tale om et Virkelig demokratisk 
samfund. Men de demokratiske rettigheder, der findes, må forsvares mod PET og FET, mod 
registerlovgivning, udhuling af retsplejeloven m.m. I disse år forekommer det ene angreb efter det 
andet på de traditionelle borgerlige frihedsrettigheder, såvel som på de tilkæmpede faglige 
rettigheder retten til at strejke og til at anvende fysiske blokader mod skruebrækkere. Det er 
højrekræfterne, der fører an i disse angreb, men Socialdemokratiet har et alvorligt medansvar. I den 
senere tid er højredrejningen udmøntet i angreb på fremmedarbejdernes i forvejen udsatte position - 
angreb med klart racistiske undertoner. VS lægger afgørende vægt på at bekæmpe de racistiske 
tendenser og på at forsvare de demokratiske rettigheder.
SAMMENHÆNGEN
Valgets hovedspørgsmål: indkomstpolitikken, ØD, atomkraften og den reaktionære offensiv, er tæt 
forbundne. De er elle fremkaldt eller forstærket af kapitalismens krise. Og de er alle led i 
udviklingen hen imod det centraliserede samfund Dg den totalitære stat, som er nødvendig for 
kapitalismens overlevelse. Vi vender os mod den totalitære udvikling. For os er kampen mod 
indkomstpolitikken, mod ØD, mod atomkraft, mod ordensmagtens brutalisering, mod racismen og 
for faglige og demokratiske rettigheder nøje sammenhængende.
VENSTRESOCIALISTERNE

