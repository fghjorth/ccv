FOLKETS VILJE – LANDETS LOV
For første gang siden 1939 afholdes der atter frie valg i Danmark. Takket være de allieredes 
opofrende Kamp og den danske modstandsbevægelses indsats vandt Danmark sin frihed den 5. maj. 
Efter et halvt års arbejde med at afvikle besættelsestidens værste følger har regeringen udskrevet 
folketingsvalg, hvor befolkningen gennem sin stemmeafgivning kan give besked om, hvilken 
politik, den nu ønsker ført. 
Og for første gang siden 1939 kan Danmarks kommunistiske parti atter deltage i et offentligt valg. I 
1943 var partiet illegalt, det var forbudt, og dets folk blev forfulgt, fordi det førte an i kampen mod 
tyskerne.
Vore bestræbelser for at forene alle ærlige demokratiske kræfter i en fælles front ved valget er ikke 
kronet med held. Det lykkedes os heller ikke inden valget at nå til samling af de to arbejderpartier. 
Derfor går vi til valg med selvstændig opstilling af egne kandidater og fremlægger her et kortfattet 
program for de opgaver, vi vil tage op til løsning umiddelbart efter valget.

I ånden fra 19. august skal folkets vilje blive landets lov.
Dette er først sket, når folket har haft lejlighed til at nyvælge såvel Folketing som Landsting og alle 
de kommunale råd. Kommunisternes forslag om en grundlovsændring som kunne muliggøre 
landstingets opløsning og skaffe ungdommen valgret, blev standset af venstre og de radikale, men 
regeringens flertal mod kommunisternes stemmer udskød kommunevalgene til 1946.
Efter folketingsvalget vil vi straks stille rigsdagen overfor kravet om en dybtgående 
grundlovsrevision med indførelse af 21 års valgret og landstingets afskaffelse som de vigtigste 
reformer. Vi vil foreslå snarlige kommunevalg med øjeblikkelig indførelse af 21-års valgret. 
Der skal desuden træffes foranstaltninger til at sikre folkestyret ved forbud mod nazistisk 
virksomhed i Danmark.
Den ungdom, man betroede at kæmpe for Danmark med maskinpistoler, kan man også betro en 
stemmeblyant.
En ny parlamentarisk kommission skal grundigt prøve udviklingen fra 9. april til kapitulationen og 
det nye folketing træffe afgørelse om tiltale mod ministre og andre, som måtte have forbrudt sig. 
Men Rigsretten må ikke sammensættes af det gamle, grundlovsstridige Landsting eller af de 
Højesteretsdommere, som godkendte grundlovsbrudene.
Den nødvendige afstraffelse af landsforrædere og andre krigsforbrydere er ikke nok. Alle blakkede 
antidemokratiske elementer skal renses ud af det offentlige embedsapparat. Landsforrædernes 
formuer og jord skal konfiskeres til fordel for staten.
Værnemagere skal aflevere deres fortjeneste på landets ulykke til samfundet og i grove tilfælde 
straffes.
Folkets og Frihedens fjender må uskadeliggøres.

En demokratisk Skattepolitik
Når afviklingen af den gæld, tyskerne har efterladt sig, skal begynde, må byrderne fordeles 
retfærdigt. Værnemagere og andre krigsfortjenere skal bidrage i første række.
Formueopgørelsens resultat dokumenterer at kontrollen med selvangivelsernes rigtighed hidtil var 
mangelfuld. Den må altså skærpes og skattesnyderi fremtidig være strafbart.
Ved beskatningen skal hovedvægten lægges på direkte skatter på indtægter og formue, og skalaen 
skal være progressivt stigende. Alders- og invaliderentenydere og dermed ligestillede  bør være 
skattefri, naturligvis uden derfor at miste den kommunale valgret.
Som tøjskatten endeligt blev ophævet bør alle indirekte skatter på Folkets elementære 
livsfornødenheder afskaffes.
De tungeste byrder skal lægges på de stærkeste skuldre!
International sikkerhed og Fred
Fordi det ikke lykkedes før krigen at nå kollektiv sikkerhed, kom krigen og den tyske 
besættelsesmagt af vort land. Danmark skal nu føre en aktiv udenrigspolitik med deltagelse i det 
internationale samarbejde til fredens bevarelse og sikring af demokratiet. Vi skal søge sikkerhed i 
de forenede nationer og påtage vor part af forpligtigelserne i den internationale fredsorganisation.
Danmark skal opretholde et godt og ligeligt forhold til alle demokratiske stater uden at gå i nogen 
blokdannelse, der kunne være rettet mod den eller den anden magt. Vort samarbejde med de 
nordiske lande skal tilrettelægges ud fra dette hovedhensyn. Vort handelssamkvem skal til landets 
gavn udbygges både mod vest og øst.
Danmarks fagbevægelse skal deltage aktivt i arbejdet på skabelsen af en international 
verdensorganisation
Den internationale nazisme skal aldrig få lov at rejse sig igen!
En virkelig folkehær skal opbygges
Den påbegyndte demokratisering af hæren skal fuldendes ved den ny forsvarsordning. De menige 
skal have demokratiske rettigheder. Herunder ret til at vælge tillidsmænd og have ordentlige 
forplejnings-, indkvarterings- og lønningsforhold ligesom der skal sørges ordentligt for deres 
familier. Der skal ikke være to, men kun én befalingsmandsgruppe og enhver menig, der har evner 
og lyst dertil, skal kunne stige fra geledet til de højeste grader uanset herkomst og foruddannelse. 
Befalingsmændene skal have anstændige lønninger. Hele forsvarsmagten skal gennemsyres af 
demokratisk ånd og have den bedst mulige tekniske udrustning og uddannelse.
Hæren skal suppleres med et frivilligt hjemmeværn, hvortil frihedskæmperne leverer 
grundstammen, men som står åbent for enhver våbenfør, der vil forsvare sit land og sit folk.
Forsvaret skal som led i den kollektive sikkerhed værne Danmark
Vort demokrati, vor frihed og uafhængighed skal forsvares.
Produktion og fordeling efter samfundsbehov
Gennem statsovertagelse af udenrigshandlen for de vigtigste varer og en planmæssig fordeling af 
råstofferne skal staten sørge for snarest at få produceret de varer, befolkningen savner mest. Der må 
sikres en retfærdig fordeling således at f. eks beklædning, børnetøj og cykeldæk i begyndelsen 
forbeholdes den arbejdende og ubemidlede befolkning til priser, denne formår at betale. Vi skal 
have en retfærdig tobaksrationering, så længe der er en knaphed på dette område. Priskontrollen 
skal udbygges.
Cementindustrien og dermed byggemateriale-industrien skal nationaliseres, og samfundet må 
efterhånden skaffe sig kontrol med andre monopoliserede industrier samt store pengeinstitutter. Der 
skal føres en penge- og kreditpolitik med lavt renteniveau, hvorved produktionen og byggeriet 
fremmes og billiggøres, og de næringsdrivende og landbrugerne får ordentlige kår.
Ingen skal lide mangel i dette land

Landbruget, Fiskeriet og udstykningen
Landbrugets produktionsordninger og priser skal tilrettelægges, ikke til fordel for det store 
landbrug, men således at det arbejdende landbrug bliver rentabelt. Ved statens hjælp skal der 
importeres billige foderstoffer, og for at hindre at det opstår en ny gældskrise skal gældsanering og 
rentenedsættelse gennemføres.
Fiskeriets afsætning organiseres på andelsbasis med statsstøtte under udelukkelse af de private 
opkøbere. Der bygges samlecentraler med isværker og kølehuse ved alle større fiskerihavne, og 
hermetikindustrien udvides.
Ved konfiskationen af nazigrevernes godser og kreditanstalten Vogelsangs ejendomme skal der 
straks skaffes jord til at få udstykningen i gang på ny. De ny brug skal være store nok til at 
beskæftige og ernære en husmandsfamilie og oprettes på rimelige vilkår. Der skal skaffes jord til 
indeklemte husmænd.
Nu skal der hånd på ploven.
Reallønnen og fagbevægelsens Frihed.
Besættelsestidens tvungne voldgift bevirkede, at priserne i uhyggelig grad løb fra lønnen, og at 
arbejdere, tjenestemænd og andre fastlønnede kom til at bære de største økonomiske byrder. 
Reallønnens genoprettelse som lovedes i statsministerens trontale den 9.maj må snarest fuldt ud 
blive til virkelighed.
Alle udemokratiske indgreb i arbejderorganisationens frihed skal ophæves. Kun hvis arbejderen 
besidder strejkerettens våben, kan de modsætte sig alvorlige forringelser i deres levevilkår og skaffe 
sig forbedringer. Og i fagbevægelsen skal medlemmernes vilje være organisationernes lov. 
En ny tjenestemandslov skal snarest gennemføres, men skal forud forelægges tjenestemændene, 
som må have medbestemmelsesret over deres løn- og arbejdsvilkår. Ved lønningslovens revision 
skal især de laveste lønningsklassers stilling forbedres.
Fagbevægelsen er demokratiers rygrad.
Arbejdsløsheden kan afskaffes.
Krigstiden har vist, at der kan skaffes arbejde til alle. Ved fornuftig organisering ad produktionen, 
jordfordelingen og udenrigshandlen kan arbejdsløshed undgås i Danmark, også i fredstid.  Det 
offentlige kan desuden direkte skabe arbejdsmuligheder ved iværksættelse af boligbyggeri, 
gennemførelse af vejarbejder, inddæmningsarbejder og lignende, hvorved grundlaget lægges for en 
ny produktion.
For at rationalisering og teknisk udvikling ikke skal gøre hænder ledige må en forbedret 
ferieordning for alle – også for de landarbejdere og søfolk – gennemføres, og der skal tages fat på 
indførelse af 40-timers ugen, foreløbig ved indførelsen af reel Weekend ordningen. En ny og bedre 
lukkelov skal begrænse butikspersonalets arbejdstid.
Retten og pligten til arbejde indebærer, at de, samfundet ikke kan skaffe arbejde, har krav på 
erstatning. Arbejdskortene skal afskaffes.
Flere hænder i arbejde giver større produktion og bedre kår for alle.
Da det kniber med byggematerialer, må der omgående iværksættes en midlertidig boligrationering 
ved opdeling af de store lejligheder, så den værste bolignød kan afhjælpes. Men der skal snarest 
iværksættes et boligbyggeri i største stil, og det må lægges i hænderne på de sociale boligselskaber, 
hvori ejendommenes beboere skal have afgørende indflydelse, og som får kommunal- og statsstøtte. 
Der skal ikke bygges husvildebarakker eller “skrabede” lejligheder, men ordentlige, fuldt 
tidssvarende menneskeboliger til en husleje, folk kan betale. Der skal sørges for boliger til 
børnerige familier og til aldersrentenydere.
Huslejeloven må forbedres, så den samfundsvigtige beskyttelse af lejerne af boliger, 
forretningslokaler og værksteder bliver effektiv.
-	og bolig byggeriet giver arbejde til ledige hænder.
Politisk og erhvervsmæssig ligeret
I hele Danmark er der 43 vuggestuer og 300 børnehaver og asyler. Med sådanne tilstande er enhver 
tale om kvindens ligeberettigelse med manden kun talemåder. Uden en virkelig indsats fra stat og 
kommune på mødrehjælpens og den forebyggende Børneforsorgs områder kan kvinderne ikke få 
mulighed for at opnå politisk, erhvervsmæssig og kulturel ligeret.
Ingen samfundsstilling må være lukket for kvinden, og hun skal have samme 
avancementsmuligheder som manden. Ligelønsprincippet skal gennemføres.
Folkeoplysningen og skolevæsnet skal gennemsyres af demokratisk ånd, og adgangen til den højere 
og højeste uddannelse skal stå åben for enhver, der evner, og ikke være afhængig af forældrenes 
økonomiske muligheder.
Demokratiet skal være en realitet i alle forhold
En handlekraftig folkeregering
Regeringen af 5. maj har gjort et stort og godt arbejde, selvom der naturligvis har været mangler, og 
selv om tempoet uden skade kunne have været hurtigere. Henimod valget har bagstræbets ministre 
haft held til at spænde ben for nødvendige reformer.
Når Valgsejren er vundet vil vi have en handlekraftig regering, der må støtte sig på folket og på de 
fremskridtsvenlige og demokratiske partier i folketinget. Med støtte i arbejdernes, fiskernes det 
mindre landbrugs, håndværkets og de småhandlendes organisationer og i samarbejde med alle 
frisindede intellektuelle vil en sådan folkeregering kunne gennemføre en virkelig social 
fremskridtspolitik.
Det er dette folket ønsker. Det kæmpede sig frem til sejr og frihed gennem besættelsesårenes bitre 
kamp. Det kæmpede for at befri landet og for at lægge grunden for en ny tid.
Den kommende regering skal handle efter folkets vilje.
Sociallovgivningen skal rettes op.
Besættelsestidens forringelser af sociallovgivningen skal bringes ud af verden. Kontantudbetalingen 
i sommer til gamle og invalider er ikke nok. Kontantudbetalingen skal revideres, så satserne 
forhøjes, og fradragsreglerne ændres. Kommunerne skal have pligt til at benytte 
rådighedstillæggene. De kronisk syge skal have ordentlige kår.
Lærlinge loven skal revideres. Bl.a. skal der ikke være aften- men dagskoleundervisning. – Også for 
arbejderungdommen skal ligelønsprincippet anerkendes.
Vi støtter kravet om, at kommunerne bygger “ungdommens Huse”.
Danmark skal være et godt sted for alle!
Kommunisternes program er ikke et indviklet program for en fjern fremtid. Det går ud på en 
naturlig videreførelse af regeringsarbejdet siden 5. maj, og der kan straks efter valget tages fat om at 
virkelig gøre det.
Kommunisterne har hidtil i deres arbejde vist, at de sætter handling bag ordene. Sådan var det under 
kampen mod tyskerne. Sådan er det også nu.
Kommunisterne opstiller ved dette valg udelukkende kandidater, som er prøvet i det politiske og 
faglig arbejde for folkets sag. De kommer uden undtagelse fra modstandsbevægelsen og har alle 
deltaget i den hårde illegale kamp under besættelsen. Mange af dem er i sommer kommet hjem efter 
årelange ophold i tyske fængsler og koncentrationslejre.
Enhver stemme på liste K bidrager til den af folket ønskede fornyelse af rigsdagen.
Ansvaret er nu vælgernes
Stem kommunister ind på Tinge!

