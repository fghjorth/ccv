Politik
-SÅ DET ER TIL AT FORSTÅ...

Det er ikke Centrum-Demokraternes skyld, at vælgerne nu skal ulejliges med et folketingsvalg. 
Siden partiets start i 1973 har CD bidraget til politisk stabilisering ved at fremme 
forligsbestræbelserne.
CD havde afgørende indflydelse, da Venstre i 1973 dannede en mindretalsregering, og CD støttede 
denne regering loyalt, indtil den selv smed tøjlerne - og ødelagde alle muligheder. Efter at Venstre 
helt urimeligt havde kastet landet ud i et valg i 1974, støttede CD Hartlings bestræbelser for at 
skabe en bred flertalsregering. Da dette forsøg strandede, og Anker Jørgensen dannede den 
socialdemokratiske mindretalsregering, gav CD samme loyale støtte som til den tidligere regering.
I en række forlig har CDs fire mandater været afgørende for, at landet ikke er kastet ud i politisk 
krise.
Centrum Demokraterne
X ved M
- en stabiliserende faktor!
Et ja til CD er et ja til augustforliget
Også augustforliget har CD været med til. Ingen vil påstå, at dette forlig kan løse alle Danmarks 
problemer. Men realistisk må man erkende, at forliget bringer os så vidt, som det i øjeblikket er 
muligt at nå.
Et nej til augustforliget kan bane vej for opløsende og nedbrydende kræfter på venstrefløjen.
Et ja til augustforliget skaber derimod ro på arbejdsmarkedet og øger stabilitet i dansk økonomi for 
de kommende år.
Når partier laver forlig, må de afstå fra at få egne synspunkter gennemført. Men forlig er en politisk 
nødvendighed. Landet kan ikke styres, hvis hvert parti stædigt holder på sit.
Centrum-Demokraterne har lagt hovedvægten på at bidrage til politisk og økonomisk stabilitet. På 
de fleste områder er CD i øvrigt enig med andre partier. Men CD står på vigtige områder alene.
CD vil afskaffe grundskatterne
I oktober 1975 fremsatte CD forslag om en gradvis afskaffelse af grundskyld til amter og 
kommuner.
For hundrede tusinder af borgere er de stigende grundskatter til amt og kommune til megen 
bekymring og uro. For landbrugserhvervet er grundskatterne en uretfærdig forskelsbehandling.
CD fik desværre ingen støtte i Folketinget under forslagets 1. behandling. CD står alene med sit 
krav. Men partiet opgiver ikke kampen. Som grundskyld til staten blev opgivet for nogle år siden, 
vil udviklingen medføre, at også de kommunale grundskatter må falde væk. De er utidssvarende, et 
urimeligt levn fra en svunden tid.
CD forsøgte at opnå andre partiers tilslutning til et mindre vidtgående forslag om at lægge loft over 
grundskatterne. Ved lov skulle det pålægges amter og kommuner, at de ikke i 1979 måtte opkræve 
større beløb end i 1977. Forsøget mislykkedes. Fremskridtspartiet sagde klart nej, og Venstre 
svarede ikke!
De vælgere, der ønsker sikkerhed mod stigende grundskatter bør støtte CD.
Et ja til CD er et nej til stigende grundskatter
Boligen ud af selvangivelsen - ingen lejeværdi
Centrum-Demokraterne ønsker, at boligen skal være skattefri.
Derfor må den nugældende lejeværdiberegning bortfalde.
En række partier har gennem boligforliget forpligtet sig til at opretholde ordningen endnu i nogen 
tid. Men senest i 1979 må ordningen ændres.
1976 foreslog CD at afskaffe skat på overskud på ejendomsskemaet. Et stort flertal af partier gik 
imod forslaget. Derfor må folk, der ikke har råd til store lån, betale ekstra skat!
En stemme på CD er et nej til særbeskatning af parcelhuse og fritidshuse
Registreringsafgift på biler skal nedsættes
“En bil skal ikke koste to bilers pris”, sagde CD allerede i 1973. Et forslag om at nedsætte 
omsætningsafgiften med 10.000 kr. og i stedet forhøje benzinprisen, blev afvist af alle andre partier 
i 1976. Det lykkedes dog CD at hindre, at registreringsafgiften fik en yderligere forhøjelse ved 
augustforliget.
CD vil fortsat modvirke at biler betragtes som luksus. Bilen er nødvendig og nyttig.
Det er urigtigt, at bilkøb er stærkt valutakrævende. Vel er der i 1976 købt biler for 6 mia. kr. Men 
valutaudgiften er langt mindre. 4 mia. kr. er gået i statskassen.
Mange overser, at en bilkøber får sit øvrige forbrug begrænset, når han binder sig til at betale 
30.000-40.000 kr. i afgifter, renter m. v. Og så har landet tillige fået bedre og mindre 
benzinkrævende biler.
CD ønsker moms i stedet for indkomstskat
Centrum-Demokraterne mener, at det er en ærlig sag at tjene penge. Og det skal kunne betale sig at 
tjene mere. Derfor modvirker CD forsøg på yderligere indkomstudligning. Allerede i dag har man 
eksempler på, at borgere med 90.000 kr. i årsindtægt ikke har mere ud af det end borgere med kun 
50.000 kroners indkomst.
Alle partier erkender, at indkomstskatten er for høj, og at trækprocenten skal ned. Men hvad kan der 
gøres?
Besparelser på de offentlige budgetter er i gang. Men det er urealistisk at tro, at man ad den vej kan 
få store skattelettelser. CD har siden partiets start fremhævet, at en forhøjet moms er nødvendig. 
Erfaringen viser, at forbrugsskat ikke behøver at vende »den tunge ende nedad». Indkomstskatten 
virker mere og mere uretfærdig. Der er stigende forståelse for CDs krav om, at forbrugsskat skal 
erstatte indkomstskat.
CD siger nej til politisk misbrug af radio og TV
Siden partiets start i 1973 har CD virket imod politisk misbrug af Danmarks radios udsendelser.
I kølvandet af 1960ernes »ungdomsoprør» og ’studenteroprør’ er fulgt en massiv venstrefløjs 
indsats på alle kulturfronter. I børneinstitutioner og skoler, på gymnasier, seminarier, universiteter 
og biblioteker virker små «partisangrupper». De benytter enhver lejlighed til at latterliggøre og 
mistænkeliggøre det bestående og at propagandere for »revolution«.
Værst er det dog gået ud over Danmarks radio. På alle ugens dage kan man i et stort antal 
udsendelser iagttage en bevidst politisk indoktrinering af meninger og holdninger, som svarer til 
den politiske venstrefløjs anskuelser.
Den ytringsfrihed, som borgerne er sikret i grundloven, bliver alvorligt truet, når landets største 
massemedium giver visse politiske meninger og holdninger en favørstilling.
Centrum-Demokraterne har af al magt modvirket denne udvikling. I Folketinget, i Radiorådet, i 
pressen og på møder landet over. Senest har CD medvirket aktivt til at danne »Aktive Lyttere og 
Seere», der med stor tilslutning i befolkningen har påbegyndt en omfattende kontrol- og 
analysevirksomhed.
Et ja til CD betyder et nej til misbrug af Danmarks radio
CD vil styrke forsvaret
Dansk forsvarspolitik hænger sammen med vort medlemskab i NATO. Vi må betale, hvad det 
koster at deltage i det fælles forsvar.
Centrum-Demokraterne har under alle forhandlinger taget afstand fra besparelser på 
forsvarsbudgettet. CDs deltagelse i forhandlinger om et nyt forsvarsforlig sker alene med det sigte 
at øge udgifterne, så der kan skabes tillid til vort forsvar.
Forsvarets ledere såvel som de menige soldater må have tillid til, at det kan nytte. Og andre i NATO 
må kunne regne med os som troværdige partnere i fællesskabet.
CD har med glæde konstateret, at der er almindelig enighed om at bevilge større midler til 
Hjemmeværnet, så den overvældende nytilgang kan udnyttes på bedste måde.
Skoleloven må ændres
CD har stemt mod den ny skolelov og vil arbejde på at få den ændret.
Landet over er der bekymring hos forældre og lærere over udviklingen i den danske folkeskole. 
Børnene lærer for lidt, siger man. Og det er ikke lærernes skyld; det er Folketinget, der har givet de 
love, som har ført udviklingen på afveje. Under feltråb som »anti-autoritær« og 
’medbestemmelsesret’ har man undergravet skolelederen ansvar. Adskillige fag som f.eks. dansk, 
historie og geografi er forvansket til ukendelighed.
CD ønsker ny kurs i undervisningen. Skolelederens ansvar må styrkes. Der må indføres 
regelmæssige prøver fra 5. skoleår, og CD ønsker realeksamen genindført.
Ny ånd på gymnasier og universiteter
CD har advaret mod alle bestræbelser på, at alle skulle presses ind i gymnasierne og på 
universitetet.
Gymnasierne må være forbeholdt de unge, der stiler mod en videregående boglig uddannelse. 
Kravene til undervisningen må afpasses efter dette formål. CD vil modsætte sig alle bestræbelser på 
at »integrere» flere slags uddannet
ser. Partiet vil gerne støtte udvidelse af undervisningsmulighederne for alle; men man må ikke 
ødelægge gymnasiets traditioner i den anledning.
Universiteter og højere læreanstalter må underkastes nye styrelsesordninger. CD har fra første færd 
advaret mod den ny styrelseslovs vidtgående beføjelser, der er blevet misbrugt at politiserende 
studenterkliker til en fuldstændig forvanskning af undervisningens mål og indhold. CD vil virke for, 
at det overlades til sagkyndige (professorer og seniorlærere) at fastlægge studiernes indhold og 
eksamenskravene samt at ansætte nye lærere.
CD ser en hovedopgave i at slå det såkaldte «studenteroprør« tilbage på alle fronter. I første række 
må kursen på læreanstalterne omlægges totalt.
SYMPATIER IKKE NOK!
De store partier har travlt med at sprede myten om, at de mange små partier skaber ustabilitet og 
forvirring. Påstanden er usandfærdig. Det er de store partier, der har fremkaldt alle politiske kriser. 
Det er de små partier, der har reddet landet ud af disse kriser.
Centrum-Demokraterne har efter manges udsagn haft en betydelig stabiliserende indflydelse. I 
særdeleshed har Centrum-Demokraternes eksistens fremkaldt en drejning i Socialdemokratiet og 
derved gjort landets største parti til en bedre forhandlingspartner. Venstrefløjen har endnu alt for 
stor indflydelse i Socialdemokratiet, og der er fortsat brug for CDs påvirkning og indflydelse.
Centrum-Demokraterne møder megen sympati og forståelse landet over. Men folketingsgruppen 
håber, at de mange sympatisører vil forstå, at ved et valg er det stemmerne, der tæller. De vælgere, 
der ønsker CDs indflydelse bevaret eller styrket, kan ikke nøjes med at udtrykke sympati.
De må stemme på liste M!
Centrum-Demokraterne

