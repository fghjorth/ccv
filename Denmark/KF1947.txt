Løs Krisens Problemer nu!
For hver Dag, der går, vil problemerne blive større og større og Muligheden for deres Bekæmpelse 
ringere og ringere.Giv Det konservative Folkeparti Deres stemme thi Det konservative Folkeparti 
har anvist den Vej, som kan genskabe Danmarks Velstand og højne Levestandarden.
Benyt Deres stemme med Omtanke thi Valget har afgørende Betydning for Danmarks 
Genopbygning. Stem på Det konservative Folkeparti Samling og Samarbejde
Forgæves arbejdede Det konservative Folkeparti i den nu afsluttede Rigsdagsperiode for en Samling 
af alle gode Kræfter i vort Land. Vi mener fortsat, at Opgaverne er så store, at kun et på bredt 
Grundlag hvilende Samarbejde kan skabe den Arbejdsro, som er en Betingelse for, at de voksende 
økonomiske og politiske Vanskeligheder i Efterkrigstiden kan bekæmpes.
Sparelysten må fremmes
I den Situation, hvori Danmark befinder sig, er der desværre ikke Varer nok til at dække 
Efterspørgslen og Købekraften. Igennem en Opmuntring af den frivillige Opsparing ønsker Det 
konservative Folkeparti, at Staten skal bidrage til at Befolkningen udsætter det mindre nødvendige 
Forbrug. Der bør findes Udveje for en Fritagelse af Indkomstskat på Opsparing stammende fra 
mindre Indkomster, og enhver Bestræbelse henimod Selvpensionering må støttes i 
Skattelovgivningen.
Produktionen skal forøges
Det konservative Folkeparti tror ikke på Nytten af Produktionsforbud, men vil medvirke til, at 
Produktionen ledes ind i valutaskabende Baner ved en hensigtsmæssig Fordeling af Råvarerne. 
Import af udenlandsk Brændsel bør frigøre den Arbejdskraft, der anvendes til Fabrikation af det 
dyre og dårlige indenlandske Brændsel. Samhandelen med Udlandet bør bygge på Balance mellem 
Import- og Eksportpriser. En nordisk Toldunion skal sikre vor Produktion et større 
Afsætningsmarked.
Lysten til Arbejde genskabes
Først når Tilliden til Pengenes Værdi er genskabt, vil de nuværende Sygdomstegn i Arbejds- og 
Virkelyst være fjernet. Kun ved at afskaffe den nuværende Spænding imellem Købekraft og 
Varemængde vil Restriktionerne kunne ophæves. Erhvervene må kende Regeringens Planer, så de 
kan disponere, og Restriktionerne må afvikles så hurtigt som muligt, thi de hæmmer 
Foretagsomheden. Rationeringerne må være smidige, og deres Retfærdighed hævet over al Tvivl.
