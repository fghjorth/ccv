Politik i børnehøjde									

- Udspil fra Kristeligt Folkepartis folketingsgruppe

Kristeligt Folkeparti ønsker:

* et børne- og familieministerium, der skal sikre børne- og familieperspektivet i dansk 
lovgivning 

* en ordentlig beskyttelse af børns rettigheder, f.eks. i forbindelse med børneporno og 
samværssager

* bedre sammenhæng mellem familie- og arbejdsliv

* mere kvalitet i de offentlige pasnings- og skoletilbud

 Børne- og familieministerium

Kristeligt Folkeparti ønsker, at Danmark i lighed med Norge får en minister for børn og 
familie. Et børne- og familieministerium skal sætte familien på dagsorden og koordinere 
indsatsen, så familiepolitik ikke altid bliver proppet ind, der hvor der lige er plads, når 
arbejdsmarkedet og ligestillingspolitikken har fået sin del. Opgaverne skal blandt andet være 
at sikre bedre sammenhæng mellem familie- og arbejdsliv, at indbygge mere fleksibilitet i 
barselsorloven, at lovgive om kvaliteten i daginstitutionerne og at sikre børns retssikkerhed, 
hvilket den nuværende regering desværre ikke har formået. FNs Børnekonvention er stadig 
ikke ordentligt integreret i dansk lov – det kunne være et nyt ministeriums første opgave at 
sørge for det.

 Barnets første år

Tid til omsorg - forældrene

Utallige undersøgelser har vist, at et barns første leveår er meget afgørende for resten af livet. 
Det er derfor vigtigt, at vi som samfund investerer det, der skal til, for at forældrene bliver i 
stand til at give barnet en god start på tilværelsen. 

* Barselsorloven skal forlænges til et år. Efter den 14. uge skal barselsorloven frit kunne 
fordeles mellem forældrene.  * Forældrene skal kunne tage de sidste 22 uger af barselsorloven 
som deltidsorlov, hvorved barselsorloven forlænges. For at deltidsorlov kan blive en mulighed 
for alle, skal forældre med børn under otte år have en lovsikret ret til deltid.  * Kommunerne 
skal forpligtes til at tilbyde deltidspasning. Det skal sikre, at personer, der udnytter deres ret 
til deltidsorlov, også kan få et pasningstilbud, som svarer til deres behov. * 
Børnepasningsorloven bør fastholdes som en mulighed efter endt barselsorlov.  * Det 
eksisterende børnetilskud til uddannelsessøgende forældre skal fordobles til 10.000 kr. om 
året pr. studerende forældre. * De private pasningsordninger skal ændres, så kommunerne får 
mulighed for at yde tilskud til forældre, der selv passer deres børn.  * Der skal indføres et 
særligt børnetilskud på 10.000 kr. årligt til hjemmearbejdende forældre. * Dagpengeretten for 
hjemmearbejdende skal fastfryses i den periode, hvor en far eller mor melder sig ud af 
arbejdsmarkedet for at passe børn.

Når personen træder ud på arbejdsmarkedet igen, skal betingelserne for modtagelse af 
dagpenge være de samme, som før hjemmearbejdet startede. 

 Tid til omsorg - daginstitutionerne

* Der skal sættes maksimumsgrænser for hvor mange børn, der må være pr. pædagog, og hvor 
mange børn, der må være pr. kvadratmeter. * Den nye undervisningsmiljølov, som kun 
dækker skoler og uddannelsesinstitutioner, er ikke god nok. Den skal forbedres og udvides til 
også at omfatte daginstitutioner, så børn og unge sikres ordentlige forhold, fra de er helt små.

 Folkeskolen

Første skoledag er en vigtig mærkedag i barnets liv. Barnet bruger nu en stor del af dagen i 
skolen, og skolens evne til at skabe gode rammer er afgørende for barnets livsglæde, 
indlæringsevne og senere trivsel og muligheder.

Når børn starter i skolen er deres forventninger, evner og modenhed meget forskellige. Det er 
vigtigt, at ingen forventninger skuffes. For Kristeligt Folkeparti er det afgørende, at skolen 
tilrettelægger undervisningen således, at der tages hensyn til den enkelte elev. Undervisningen 
må være fleksibel og give mulighed for, at den enkelte elevs evner og ressourcer kan udvikle 
sig optimalt. Differentieret undervisning, der modsvarer børnenes differentierede 
forventninger og evner, er et af grundelementerne i nyere undervisning, og der er derfor 
behov for at udvikle skolen, så der er reel mulighed for denne undervisningsform. 

* Klassekvotienten må ikke være på mere end 25 børn. Der skal være færre børn pr. voksen 
end i dag. Ellers er den differentierede undervisning ikke en reel mulighed. Der skal satses 
mere på to-lærerordninger. * Lærerne skal have mere løbende efter- og videreuddannelse. * 
Skolebygningerne skal forbedres og indrettes efter den moderne folkeskoles behov. * De 
kulturbærende fag som historie og kristendom skal styrkes. Det er vigtigt for alle børn i 
danske skoler at kende den danske kulturbaggrund.

Kristeligt Folkeparti er imod helhedsskolen. Vi mener ikke, at skellet mellem skole og fritid 
skal udviskes, for børn har ligesom voksne ret til selv at råde over deres fritid. Desuden ser vi 
ingen grund til at hæve det maksimale timetal for de mindste børn. Kommunerne har rig 
mulighed for at udvide antallet af for eksempel dansk- og matematiktimer indenfor den 
nuværende folkeskolelovs rammer. For mange kommuner vil helhedsskolen være en fristelse 
til bare at lave en billigere børnepasning, for det koster mindre at passe børnene i en 
skoleklasse end på et fritidshjem. Helhedsskolen vil i praksis let kunne blive en heldagsskole.

Alle børn bør have ret til et godt skoletilbud, uanset hvad de har af særlige vanskeligheder og 
problemer. Antallet af børn, der sendes til specialundervisning er fordoblet på 15 år, og det 
tyder på, at folkeskolen i dag ikke er rummelig nok. Desuden tyder det på, at lærerne ikke har 
den viden, der skal til for at tackle børn med særlige behov. Læreruddannelsen giver efter 
Kristeligt Folkepartis mening heller ikke lærerne tilstrækkelige redskaber til at tackle de to-
sprogede børn.

* For at undgå en skole, der kun har plads til eliten, skal specialpædagogikken, som er taget 
ud af den almindelige læreruddannelse, tilbage i uddannelsen.  * I basisforløbet på 
læreruddannelsen skal der indgå undervisning af børn med en anden kulturbaggrund. Desuden 
skal der oprettes et selvstændigt liniefag i dansk som andet sprog på en række seminarier.

 Forældre med problemer

Forældrevejledning

Mange ægteskaber bliver sat på en alvorlig prøve, når første barn bliver født. Overgangen 
kunne gøres mere lempelig, hvis parrene var bedre forberedt og havde et bestemt sted at 
henvende sig med alle problemer tilknyttet familielivet.

* Det skal være obligatorisk for kommunerne at tilbyde målrettet familierådgivning. 
Familierådgiveren skal være et modent menneske med egne familieerfaringer, som efter nogle 
års virke i arbejdet med mennesker har gennemgået en efteruddannelse til familierådgiver.  * 
Der bør oprettes tværfaglige teams mellem fødested, den praktiserende læge, 
sundhedsplejersken, børneafdelingen og de sociale myndigheder.  De tværfaglige teams skal 
sikre et mere fintmasket sikkerhedsnet under familierne. Sundhedsstyrelsen udsendte i 1998 
en vejledning om dette, men det er de færreste kommuner, der har efterkommet opfordringen. 

 Parrådgivning

Udover de problemer, der relaterer sig til at få børn og blive en familie, kan der være 
problemer mellem ægtefæller, som forpester livet for hele familien. Hvert år tager omkring 
14.000 par konsekvensen af problemerne og bliver skilt. Den høje skilsmisseprocent har 
mange omkostninger både menneskeligt og for samfundet. De voksne lider, og især børnene 
bliver ofre. For at nedbringe antallet af skilsmisser, mener Kristeligt Folkeparti, at alle 
ægtepar skal have ret til parrådgivning tidligt i en krise. Erfaringen fra private 
parrådgivningsinstitutioner som Ægteskabs- og Skilsmissehjælpen viser nemlig, at mange 
ægteskaber kan reddes, hvis parrene får tidlig professionel hjælp udefra til at løse 
konflikterne.

* Alle ægtepar skal have ret til parrådgivning. * Rådgivningen skal være frivillig, uvildig og 
anonym. * Brugerne skal selv betale en vis del af rådgivningen. 

 Samvær ved skilsmisse

Når et forældrepar bliver skilt, er det naturligvis i langt de fleste tilfælde bedst for barnet at 
blive ved med at have tæt kontakt til begge forældrene. Men nogle skilsmisser er direkte 
udløst af, at moderen eller faderen ikke egner sig til at være forældre. For eksempel kan en 
kvinde lade sig skille, fordi manden slår hende og børnene, eller en mand kan lade sig skille, 
fordi konen er alkoholiker og ødelægger familielivet. I sådanne tilfælde – eller i tilfælde hvor 
skilsmissen har fået forholdet mellem forældrene til at gå i hårdknude - er det ikke 
nødvendigvis bedst for barnet at skulle tvinges til samvær med en mor eller far. Ligeledes kan 
det ikke entydigt siges at være til barnets bedste pludselig som fem-årig at skulle have samvær 
med en far, barnet aldrig tidligere har mødt.

Både forskere, statsamtsjurister, organisationer og journalister har påvist, at den lov, der 
gælder på området, ikke tager nok hensyn til barnets tarv, idet der skal utrolig meget til for at 
ophæve eller nægte samvær. Loven siger ganske vist, at hensynet til barnets bedste er det 
vigtigste, men statsamtsjurister over hele landet har udtrykt bekymring over, at lovgivning og 
praksis oftest sætter forældrenes rettigheder i centrum. Også FN’s Børnerettighedskomité er 
bekymret over den store vægt på forældrenes rettigheder på bekostning af hensynet til barnets 
bedste. 

* Lov om forældremyndighed og samvær skal ændres, så det sikres, at der ikke fastsættes 
samvær i konfliktfyldte sager med mindre, det er i overensstemmelse med hensynet til barnets 
bedste. * Barnets mening skal tillægges langt større vægt i sager om samvær.

 Fjernelse af en voldelig far eller mor

Hvert år udsættes mindst 4000 kvinder for vold begået af en nuværende eller tidligere 
ægtefælle eller samlever. Når der er børn i forholdet, går volden mod moderen også ud over 
dem, fordi de bliver utrygge og bange for faderen. Kvinderne kan vælge at søge på krisecentre 
med børnene, hvilket ca. 2000 kvinder og 2000 børn hvert år benytter sig af. 

Kristeligt Folkeparti mener, at der skal gives hjemmel til at fjerne den voldelige part fra 
hjemmet. Det er urimeligt, at ofrene indlogeres på krisecentre, mens voldsmanden kan blive 
hjemme. Ved at fjerne den voldelige mand, får kvinden tid til at overveje, om hun vil anmelde 
volden, og om hun vil søge skilsmisse. Desuden får eventuelle børn mulighed for at blive i 
deres hjem og kendte omgivelser.

Hvis et offers sikkerhed og beskyttelse skal sikres, er det desuden nødvendigt at sætte en 
effektiv og umiddelbar stopper for yderligere mishandling. Derfor ønsker Kristeligt Folkeparti 
at hjælpe de par og familier, som trods volden ønsker at fortsætte samlivet. Dette skal ske ved 
at give mulighed for behandling i stedet for straf. 

* Politiet skal have mulighed for at bortvise en person fra en fælles bopæl, når personen har 
udøvet vold mod sin ægtefælle, samlever eller barn. * Psykologisk behandlingsdom skal 
indføres som alternativ til fængselsstraf i sager, hvor en ægtefælle eller samlever har udøvet 
vold mod den anden.

 Truede børn

Anbringelse uden for hjemmet

* Er det i særlige tilfælde nødvendigt at anbringe et barn uden for hjemmet, skal muligheden 
for at placere barnet hos nære slægtninge (forældres søskende og bedsteforældre) og 
eventuelle faddere afsøges først. * Hvis barnet anbringes uden for hjemmet, skal det så vidt 
muligt sikres, at barnet fortsat kan have kontakt med ressourcepersoner i den biologiske 
familie, for eksempel bedsteforældre. Udfra den betragtning, at et barn har ret til at kende sin 
baggrund, og at bedsteforældrene ofte ikke er en del af problemet i hjemmet, skal kontakten 
mellem bedsteforældre og børnebørn søges opretholdt. Men det skal være med udgangspunkt 
i barnets ret – ikke bedsteforældrenes ret.

 Hjælp til kriminelle børn og unge

KRF er enig i, at vi har et stort problem med de kriminelle unge, men vi ønsker en bredere 
debat om kriminalitet, så den ikke udelukkende handler om højere straffe og ”fjernelse af de 
unge fra gaderne”. Det lyder godt, men det løser i virkeligheden ikke problemet at melde de 
unge ud af samfundet. På et eller andet tidspunkt kommer de jo ”tilbage” igen og fortsætter 
hvor de slap, hvis de ikke har fået den rigtige hjælp. Vi ønsker derfor, at der gøres noget for at 
løse årsagerne til kriminaliteten – og særligt bruge familien i denne indsats: 

* SSP-samarbejdet mellem skole, socialforvaltning og politi skal udvides med et F for familie 
til SSP-F, så familien kommer til at spille en større rolle i kriminalitetsbekæmpelsen.  * Der 
skal gøres en særlig indsats for at hjælpe børn med DAMP.  Udenlandske undersøgelser har 
vist, at én ud af tre indsatte har DAMP, og at 10 % af alle med DAMP ender i misbrug og 
kriminalitet.  * Vi ønsker også en større grad af familie- og forældreinddragelse, også i SSP-
samarbejdet.  * Frem for institutionsanbringelse af utilpassede kriminelle børn og unge, skal 
der indføres en helt ny type ”sanktion”: Barnet eller den unge skal sammen med familien have 
mulighed for at vælge en slags social mandsopdækning i hjemmet, hvor et team på tre 
behandlere og en vejleder skal være til rådighed for familien 24 timer i døgnet i en seks 
måneders periode. 

 Børnepornografi

Seksuelle overgreb på børn skal bekæmpes med alle midler. Det kræver blandt andet, at man 
slår hårdt ned på børnepornografisk materiale både på internettet og som fotografier, film og 
lignende.  Desuden skal de børn, der har været udsat for seksuelle overgreb, beskyttes bedst 
muligt under opklaringsarbejdet og efterfølgende.

* Der skal laves en national handlingsplan for bekæmpelse af kommerciel seksuel udnyttelse 
af børn. * Al besiddelse af børnepornografisk materiale skal være strafbar. I dag er det kun 
besiddelsen af groft utugtigt materiale, der er strafbar.  * Internetudbydere skal registrere og 
opbevare de oplysninger i seks måneder, der gør det muligt at efterforske sager om 
børnepornografi. * Sigtede skal ikke længere have ret til at overvåge afhøringen af seksuelt 
misbrugte børn. * Videoafhøring af børn, der angiver at have været udsat for et seksuelt 
overgreb, bør ske på et børnevenligt sted. Island har særlige børnehuse til dette formål. * 
Afhøringen skal foretages af politiet og en socialrådgiver eller psykolog i fællesskab.  * 
Incestramte og andre ofre for seksuelt misbrug i barndommen skal have tilskud til 
psykologhjælp. Det normale krav om, at tilskud kun gives i op til seks måneder efter 
begivenheden, der har udløst psykologbehovet, bør fraviges, fordi incestofre ofte sent 
erkender, hvad de har været udsat for. * Det skal være muligt at straffe for seksuelt misbrug af 
børn, uanset at det ikke er strafbart i samme omfang i gerningslandet.  * For at undgå seksuelt 
misbrug af børn skal der ved ansættelse af pædagoger, lærere m.v. altid indhentes straffeattest.

 Af KRFs folketingsgruppe 15.11.2001 

Tilbage 

Fremtidens ældrepolitik

Kristeligt Folkeparti præsenterer her sin ældrepakke, der indeholder 21 forslag, der skal 
forbedre forholdene for ældre i Danmark.

Indledning

I de kommende år bliver der flere og flere ældre. Alene frem til 2010 vokser gruppen af 55-64 
årige med 200.000. Og i 2025 vil der være mere end 150.000 flere ældre over 75 år, end der er 
i dag. Det stiller nye krav til at føre en politik, der imødekommer de ældres behov. 

I den offentlige debat bliver de ældre ofte gjort til én stor gruppe med de samme behov. Men 
sådan er virkeligheden ikke. Der findes ældre, som er veluddannede, velformulerede og i god 
fysisk form. Og der findes ældre, som er syge og svagelige efter et langt arbejdsliv. Vi har et 
ansvar for at give dem alle en menneskeværdig alderdom. Fremtidens ældrepolitik skal ikke 
baseres på systemtænkning og bureaukrati. Den skal baseres på menneskelighed og omsorg. 

De velfungerende ældre skal ikke køres ud på et sidespor udelukkende på grund af deres 
alder. Det er de simpelthen alt for gode til. De er en overset ressource i vores samfund og skal 
have mulighed for at bruge deres kræfter. Modsat skylder vi de svage ældre en tryg og værdig 
alderdom. De skal have den pleje og ikke mindst omsorg, som de har brug for. 

Regeringen taler meget om de ældre i øjeblikket. Den har afholdt ældrehøringer og 
præsenteret initiativer for de ældre. Forslagene er i og for sig gode nok, men de er kortsigtede 
og dækker kun et lille hjørne af ældreområdet. 

Kristeligt Folkeparti efterlyser større helhed i ældrepolitikken. Fordi de ældre er en stor og 
sammensat gruppe, og der er brug for nye forslag, der retter sig mod hver enkelt gruppe. 
Derfor koncentrerer Kristeligt Folkepartis ældreudspil sig om tre områder:

- De ældre skal kunne bo i en bolig, der passer til netop deres behov - De ældre skal være 
garanteret den pleje og omsorg, som de brug for - De ældre skal have mulighed for at blive på 
arbejdsmarkedet og tage uddannelse i det omfang, de selv har lyst til det. 

 Konkrete forslag

Bolig

Ventelisterne til plejeboliger skal fjernes  I øjeblikket står cirka 4.300 personer på venteliste 
til en plejebolig. Disse ventelister skal fjernes ved, at der bygges nye boliger. Kristeligt 
Folkeparti foreslår derfor:

1. Nye boliger til handicappede skal hjælpe ældre.

Der skal bygges egnede boliger til de ca. 2.500 handicappede under 60 år, der i øjeblikket er 
fejlanbragt på et plejehjem. Det vil frigøre flere plejehjemspladser og plejeboliger til svage 
ældre. 

2. Kommunerne skal motiveres til at bygge flere ældreboliger.

Kommunernes indskud til opførelse af ældreboliger skal sættes ned.

3. Selvejende institutioner skal have bedre mulighed for at bygge ældreboliger.

Idébestemte organisationer og selvejende institutioner skal have bedre adgang til at låne og få 
støtte til at bygge ældreboliger.

 Social og sundhed

4. Kommuner skal udarbejde kvalitetsstandarder på ældreområdet.

Der skal uddeles tvangsbøder til kommuner, der udarbejder mangelfulde eller slet ingen 
kvalitetsstandarder på ældreområdet.

5. Forebyggende hjemmebesøg til ældre over 75 år skal forbedres.

De forebyggende hjemmebesøg skal gennemføres, medmindre den ældre aktivt fravælger 
besøget. Ældre på plejehjem skal også have tilbud om forebyggende hjemmebesøg. Det er 
nødvendigt, at der opstilles minimumskrav til indholdet af besøgene.

6. Alle borgere skal have pligt til at underrette kommunen, hvis de får kendskab til, at 
demente eller svage ældre bliver udnyttet.

Det skal for fremtiden være en almindelig borgerpligt at underrette kommunen, hvis man får 
kendskab til, at en dement bliver udnyttet økonomisk, udsat for vanrøgt, nedværdigende 
behandling eller lever under forhold, der bringer den dementes egen sundhed i fare. 

7. Frit valg af offentlig eller privat hjemmehjælp.

Kommunerne skal have pligt til at indgå aftale med mindst ét privat firma om hjemmehjælp, 
fordi de ældre skal have et reelt frit valg imellem offentlig og privat hjemmehjælp.

8. Hjemmehjælpsgaranti (klippekort).

Der skal indføres en hjemmehjælpsgaranti i form af, at den ældre kan bestille et privat firma 
til at udføre hjemmehjælp, hvis kommunen har forsømt sine forpligtelser.

9. Bedre tilsyn med kommunale ældreinstitutioner.

Embedslægerne skal igen af egen drift føre både anmeldt og uanmeldt tilsyn med kommunale 
ældreinstitutioner. Tilsynet skal desuden have socialfaglig ekspertise.

10. Geriatriske teams for de ældre.

Alle amter skal forpligtes til at oprette såkaldt geriatriske teams, der har ansvaret for den 
enkelte ældres behandlingsforløb.

11. Akutafdelinger for de ældre.

Alle kommuner skal forpligtes til at etablere akutafdelinger, som kan hjælpe ældre igennem 
kritiske situationer.

12. Det skal være gratis at komme på hospice.

Som udgangspunkt skal det være gratis at komme på hospice. Der skal desuden etableres en 
samlet lovgivning for palliation (lindrende pleje af døende). Lovgivningen skal sikre 
kvaliteten inden for plejen af døende - både i eget hjem, plejeboliger og på sygehuse.

 Plejepersonale

13. Bedre uddannelse af plejepersonalet.

Der skal oprettes en permanent uddannelse for det ledende personale på ældreområdet.

14. Bedre arbejdsforhold for hjemmehjælpere.

Arbejdstilsynet skal kunne foretage uanmeldte besøg i hjem, hvor der arbejder en 
hjemmehjælper.

15. Bedre arbejdsmiljø på ældreområdet.

Der skal gøres en speciel indsats for at forbedre arbejdsmiljøet inden for social- og 
sundhedssektoren.

 Arbejdsmarked

16. Ret til deltid.

For at gøre arbejdsmarkedet mere fleksibelt skal alle lønmodtagere over 60 år have en 
lovbestemt ret til deltid.

17. Bedre oplysning til virksomhederne.

Der skal gennemføres en informationskampagne for virksomhederne, så de bliver 
opmærksomme på de særlige ordninger for ældre medarbejdere.

18. Bedre dagpengeret og aktivering for de ældre.

Ledige over 60 år bør have ret til en ydelsesperiode på dagpenge af samme længde som ledige 
mellem 25 og 60 år. Samtidig skal de have samme ret til aktivering som andre ledige.

19. Højere dagpengesats for ældre på efteruddannelse.

Lønmodtagere over 50 år skal have 125 procent af dagpengesatsen, når de går på 
efteruddannelse.

20. Voksenuddannelsesstøtte til de ældre.

Voksenuddannelsesstøtte skal også kunne gives til personer over 60 år og indtil 
pensionsalderen.

21. Bedre uddannelsesvejledning for ældre.

Alle ældre skal have tilbud om en personlig uddannelsesplan.

 Uddybning

Bolig

I dag står 4.300 ældre på venteliste til en plejebolig. Denne venteliste skal afskaffes ved at 
bygge nye boliger.

Det er utilfredsstillende, at der trods næsten et årtis ubrudt højkonjunktur fortsat er mangel på 
ældreboliger - ikke mindst egnede plejeboliger. Der er behov for en væsentlig udvidelse af 
kapaciteten af plejeboliger. Ikke blot for at dække det øjeblikkelige behov, men også for at 
sikre, at visitationen ikke i fremtiden bliver så stram, at kun de allersvageste får adgang til 
plejehjemmene, så disse reelt får karakter af hospicer. 

Plejeboligerne bør indrettes, så der er mulighed for et stimulerende socialt liv med fælles 
faciliteter. Specielt bør senil demente bo i mindre skærmede og overskuelige enheder. 
Boligerne skal indrettes i små, trygge bo- og levemiljøer, så tvang kan undgås og 
medicinforbruget nedsættes. Forsøg har vist, at demente beboere får det bedre, når 
boligindretning og personaleforhold indrettes efter de dementes behov.

For at løse ventelisteproblemerne har Kristeligt Folkeparti følgende forslag:

1. Nye boliger til handicappede skal hjælpe ældre

Der skal bygges egnede boliger til de ca. 2.500 handicappede under 60 år, der i øjeblikket er 
fejlanbragt på et plejehjem. Det vil frigøre flere plejehjemspladser og plejeboliger til svage 
ældre.

Det er uværdigt for handicappede, at de i mangel af bedre blot bliver placeret på et plejehjem 
sammen med folk, der måske enten er demente eller meget svage. Og det er urimeligt over for 
de svage ældre, der burde være på plejehjem, at pladsen optages af nogle, der ikke hører til på 
institutioner for ældre. Ved at satse på opførelsen af egnede handicapboliger hjælper man 
dermed to svage grupper i samfundet.

Forslaget indebærer, at staten kompenserer kommunerne og amterne for anlægsudgifter ved 
handicapboliger på 365 mio. kr.

 2. Kommunerne skal motiveres til at bygge flere ældreboliger

Kommunernes indskud til opførelse af ældreboliger skal sættes ned.

Med kommuneaftalen for 2001 fik kommunerne bedre mulighed for at låne til at bygge 
ældreboliger. Imidlertid er det efter Kristeligt Folkepartis opfattelse nødvendigt ikke blot at 
forbedre låneadgangen, men også yderligere at motivere kommunerne økonomisk til at opføre 
ældreboliger.

I dag finansieres anlægsudgifterne til plejeboliger/ældreboliger ved, at kommunen betaler 14 
procent, beboeren 2 procent og de resterende 84 procent realkreditfinansieres. 

Men Kristeligt Folkeparti foreslår en ny model, der nedsætter kommunernes andel af 
anlægsudgifterne fra 14 til 7 procent:

Staten betaler 7 procent af anlægsudgifterne, kommunen 7 procent, beboeren 2 procent og de 
resterende 84 procent realkreditfinansieres.

Der afsættes en pulje på 238 mio. kr. i 2001 for at kompensere staten for de øgede udgifter 
ved opførelse af flere ældreboliger. Puljen kan dække statens øgede omkostninger ved 
opførelse af 4000 nye ældreboliger.

 3. Selvejende institutioner skal have bedre mulighed for at bygge ældreboliger

Idébestemte organisationer og selvejende institutioner skal have bedre adgang til at låne og få 
støtte til at bygge ældreboliger.

Det er vigtigt at sikre bedre valgmuligheder mellem kommunale tilbud og tilbud fra 
selvejende institutioner, når de ældre skal have en ældrebolig eller plejebolig. Der skal være 
mulighed for at afprøve alternative løsninger som supplement til det offentlige byggeri. For 
det vil skabe øget konkurrence på både drift, service, økonomi og holdninger til ældrepleje. 
Og de ældre vil samtidig få mulighed for et bofællesskab sammen med ligesindede, som de 
deler holdninger og livssyn med. Derfor foreslår Kristeligt Folkeparti bedre vilkår for 
idébestemte organisationer og selvejende institutioner, der ønsker at låne og få støtte til at 
bygge ældreboliger.

Der skal kunne vælges mellem to modeller:

a) Den selvejende institution ønsker at være helt uafhængig af kommunen og have 
anvisningsretten over ældreboligerne. Derfor skal den selvejende institution selv betale en del 
af anlægsudgifterne: Institutionen betaler 7 procent, staten 7 procent, beboeren 2 procent og 
de resterende 84 procent realkreditfinansieres. 

b) Den selvejende institution vil gerne samarbejde med kommunen om ældreboligerne og 
deles om anvisningsretten. Derfor skal den selvejende institution betale en mindre del af 
anlægsudgifterne: Institutionen betaler 3,5 procent, kommunen 3,5 procent, staten 7 procent, 
beboeren 2 procent og de resterende 84 procent realkreditfinansieres.

Der afsættes en forsøgspulje til forslaget på 100 mio. kr. i 2001. Forsøget skal løbe over fire 
år.

 Social og sundhed

4. Kommuner skal udarbejde kvalitetsstandarder på ældreområdet

Der skal uddeles tvangsbøder til kommuner, der udarbejder mangelfulde eller slet ingen 
kvalitetsstandarder på ældreområdet.

Kommunerne har siden 1. januar 1999 haft pligt til at udarbejde offentlige kvalitetsstandarder 
mindst én gang årligt. Kvalitetsstandarderne skal beskrive den enkelte kommunes 
serviceniveau hvad angår indhold, omfang og udførelse af hjælp efter lov om social service §§ 
71-72. Kommunen skal endvidere opstille politiske mål for udviklingen i sygefraværet og 
arbejdsmiljøet. Endelig skal der opstilles kvalitetsmål, som kommunen også skal følge op på 
mindst én gang årligt. Det er op til den enkelte kommune at vælge, hvordan den vil informere 
borgerne om indholdet af kvalitetsstandarden. Formålet med de lovpligtige kvalitetsstandarder 
er blandt andet, at borgerne skal kende deres rettigheder. 

Socialministeriet har udarbejdet en landsdækkende undersøgelse af, om kommunerne 
opfylder pligten til at udarbejde kvalitetsstandarder. Første delrapport ud af to blev 
offentliggjort i marts 2000. Den viste, at halvdelen af kommunerne ikke havde udarbejdet 
kvalitetsstandarder et år efter lovens vedtagelse. En tredjedel af kommunerne havde ikke 
besluttet noget omkring opfølgning. Af de kommuner, der havde udarbejdet 
kvalitetsstandarder, havde 74 procent ikke vedtaget konkrete mål for at nedbringe personalets 
sygefravær. 

5. Forebyggende hjemmebesøg til ældre over 75 år skal forbedres

De forebyggende hjemmebesøg skal gennemføres medmindre den ældre aktivt fravælger 
besøget. Ældre på plejehjem skal også have tilbud om forebyggende hjemmebesøg. Og det er 
nødvendigt med minimumskrav til indholdet af besøgene.

I dag skal kommunerne tilbyde forebyggende hjemmebesøg mindst to gange årligt til alle 
borgere, der er 75 år eller derover, jvf. § 1 i lov om forebyggende hjemmebesøg til ældre mv. 
Besøgene er uopfordrede, men anmeldte besøg, der har til formål at opfange eventuelle 
problemer og at indgå i en dialog om den ældres behov for støtte. Kommunens pligt omfatter 
kun ældre i eget hjem. Den enkelte kommune kan selv beslutte at tilbyde besøg til ældre på 
institution eller ved særlige lejligheder (for eksempel ved ægtefælles død eller ved 
udskrivning fra hospital). 

Den Sociale Ankestyrelse undersøgte i 1999 kommunernes praksis ved forebyggende 
hjemmebesøg for ældre. Undersøgelsen viste, at der var markant færre ældre, der tog mod 
besøget i de kommuner, hvor de selv aktivt skulle melde tilbage for at få besøg end i de 
kommuner, hvor de ældre ikke selv skulle reagere aktivt. Kun en femtedel af kommunerne 
tilbyder beboere på institution forebyggende besøg. I gennemsnit resulterede 70 procent af 
besøg hos den svageste gruppe af ældre i henvisninger til tilbud. 

Kommuner, der kun udfører hjemmebesøg efter aktivt tilsagn fra den ældre, når ikke ud til de 
svageste ældre. Aktivt fravalg kan muligvis opfattes som påtrængende af ældre, der ikke har 
behov for besøg. Kristeligt Folkeparti mener dog, at ordningen først og fremmest må tilpasses 
de svageste ældre, der har behov for besøg, men som af den ene eller anden grund ikke magter 
at give en aktiv tilbagemelding - for eksempel på grund af psykiske problemer. 

I dag stilles der ikke krav til indholdet af de forebyggende hjemmebesøg, men det er 
nødvendigt at gøre. For eksempel bør besøgene altid behandle emner som ensomhed, 
boligrådgivning - ligesom der skal udleveres skriftlig information om indholdet af 
kommunens kvalitetsstandard om hjælp efter lov om social service §§ 71-72 (personlig og 
praktisk hjælp og aflastning), og der bør efter behov altid oplyses om de eksisterende 
hjælpemuligheder, også hos frivillige organisationer. 

6. Alle borgere skal have pligt til at underrette kommunen, hvis de får kendskab til, at 
demente bliver udnyttet.

Det skal for fremtiden være en almindelig borgerpligt at underrette kommunen, hvis man får 
kendskab til, at en dement bliver udnyttet økonomisk, udsat for vanrøgt, nedværdigende 
behandling eller lever under forhold, der bringer den dementes egen sundhed i fare. 
Undladelse skal straffes med bøde eller fængsel indtil 6 måneder. 

Mange demente udsættes i dag for omsorgssvigt. Samtidig er mange af de svageste ældre i 
risiko for at blive økonomisk udnyttet. Når offentligheden får kendskab til sagen er det ofte, 
fordi situationen har udviklet sig helt grotesk.  Alle borgere har efter lov om social service § 
36 (suppleres af § 35) pligt til at underrette kommunen, hvis de får kendskab til et truet barn. 
Kristeligt Folkeparti mener, at en lignende underretningspligt burde indføres for ældre. Hvis 
man undlader at underrette kommunen om en dement, der bliver udnyttet, skal man kunne 
straffes med bøde, hæfte eller fængsel indtil seks måneder. Det vil blive anset som en 
skærpende omstændighed, hvis man i kraft af offentlig tjeneste eller hverv har fået kendskab 
til senil demente, der bliver udnyttet.

7. Frit valg af offentlig eller privat hjemmehjælp

Kommunerne skal have pligt til at indgå aftale med mindst ét privat firma om hjemmehjælp, 
fordi de ældre skal have et reelt frit valg imellem offentlig og privat hjemmehjælp.

De ældre oplever ofte, at den aftalte hjemmehjælp helt eller delvist bliver aflyst eller udsat. 
Hertil kommer, at mange ældre oplever, at det ofte er forskellige hjemmehjælpere, der 
kommer fra dag til dag og fra uge til uge.  Et mindre antal kommuner har indgået aftaler med 
private firmaer om at udføre den visiterede praktiske og personlige hjælp, så borgerne frit kan 
vælge, om det skal være kommunen eller det private firma, der skal levere ydelsen. 
Kommunen får sund konkurrence og borgerne får valgfrihed, der i sidste ende sikrer den 
bedste service og en større tilfredshed med ydelserne.  Derfor bør ældre i alle landets 
kommuner have denne valgfrihed. Alle kommuner skal forpligtes til at indgå aftale med 
mindst ét privat firma om at udføre visiteret hjemmehjælp, så hjemmehjælpsmodtagere får frit 
valg mellem den kommunale og den private leverandør. Der skal være muligt at skifte 
leverandør inden for syv dage.

8. Hjemmehjælpsgaranti (klippekort)

Der skal indføres en hjemmehjælpsgaranti i form af, at den ældre kan bestille et privat firma 
til at udføre hjemmehjælp, hvis kommunen har forsømt sine forpligtelser.

Alle ældre, som er blevet tildelt hjemmehjælp (praktisk og personlig), skal udstyres med en 
slags klippekort, hvor de tildelte ydelser er beskrevet. Det kan være støvsugning, gulvvask 
eller personlig pleje. Hjemmehjælperen skal hver gang krydse af, hvilke opgaver der er 
udført. På den måde kan klippekortet afsløre, om hjælpen er blevet begrænset, udsat eller 
aflyst samt hvor mange forskellige hjemmehjælpere, der har været på besøg over en periode.  
Bliver den kommunale hjemmehjælp ikke leveret til tiden, skal den ældre på kommunens 
regning kunne bestille et privat firma (godkendt af kommunen) til at udføre den hjælp, som 
kommunen har forsømt. Det skal ske inden for syv dage. Klippekortet skal også kunne tjene 
som dokumentation ved en evt. klage over hjemmehjælpen.

9. Bedre tilsyn med kommunale ældreinstitutioner

Embedslægerne skal igen af egen drift føre anmeldt og uanmeldt tilsyn med kommunale 
ældreinstitutioner. Tilsynet skal desuden have socialfaglig ekspertise.

Kommunerne har siden 1992 selv ført tilsyn med plejehjem og hjemmeplejen. Før da var det 
embedslægerne, der førte et aktivt tilsyn. I dag omfatter embedslægernes tilsyn efter 
anmodning blandt andet medicingivning, journalføring/dokumentation og forholdsregler i 
forbindelse med akut opstået sygdom. Men det omfatter som hovedregel ikke kvaliteten af 
omsorgen, service, almindelig mobilisering af beboerne samt personalenormering og 
uddannelsesniveau. 

Kristeligt Folkeparti mener, at det igen skal være embedslægerne, der af egen drift og med 
både anmeldte og uanmeldte besøg skal føre tilsyn med kommunens plejehjem. Det 
uanmeldte tilsyn bør også omfatte døgnpleje i eget hjem – dog skal tilsynet i forvejen aftales 
med den ældre. 

Tilsynet bør suppleres med personer med socialfaglig indsigt, der kan bedømme kvaliteten af 
den pleje, som ikke er rent sundhedsfaglig. Det kan for eksempel være socialpædagoger, 
ergoterapeuter, fysioterapeuter m.fl. Tilsynet skal omfatte behandling af den ældres 
sygdomme, omsorg og pleje, vedligeholdelsestræning, aktiviteter samt samarbejde med 
pårørende. 

 10. Geriatriske teams for de ældre

Alle amter skal forpligtes til at oprette såkaldt geriatriske teams, der har ansvaret for den 
enkelte ældres behandlingsforløb.

Mange ældre oplever at komme i klemme mellem kommunens og amtets pengekasser. Amtet 
har ansvaret for genoptræning i forbindelse med udskrivning fra sygehus, mens kommunen 
har ansvaret for vedligeholdelse af færdigheder m.v. efter udskrivning. I praksis har der været 
en del uenighed mellem kommuner og amter om ansvarsfordelingen. Det resulterer i mange 
genindlæggelser på de i forvejen overfyldte sygehusafdelinger, fordi sygdomme ikke i tide er 
blevet forebygget. I gennemsnit genindlægges ca. halvdelen af de ældre over 65 år.  Dette 
problem bør løses ved at indføre lovpligtige, tværfaglige geriatriske teams i alle amter 
bestående af relevante faggrupper fra de kommunale og amtskommunale opgaveområder og 
de praktiserende læger, der skal have ansvaret for korrekt visitation og rettidig hjælp. For at 
modvirke forvirring og skabe større tryghed hos den ældre og de pårørende skal der udpeges 
en kontaktperson fra teamet.

Der er i dag etableret 18 geriatriske teams tilknyttet 9 sygehuse. 

Regeringen og amterne er under kommuneforhandlingerne for 2001 blevet enige om, at der 
skal sigtes mod en større sammenhæng i vedligeholdelses- og genoptræningsindsatsen, og at 
der ved udskrivning fra et sygehus foreligger en plan for en effektiv og hurtig genoptræning. 
Der er fra 2000-2003 afsat i alt 70 mio. kr. af satspuljemidlerne til genoptræningsområdet. 
Kristeligt Folkeparti ser frem til den konkrete udmøntning af aftalen.

11. Akutafdelinger for de ældre

Alle kommuner skal forpligtes til at etablere akutafdelinger, som skal hjælpe ældre igennem 
kritiske situationer.

Der er oprettet akutafdelinger som forsøgsordning et par steder i landet. Et ophold i en 
akutstue kan eksempelvis være et ophold på et ældrecenter. Formålet er at observere og 
hjælpe ældre under en akut sygdomsfase, rehabilitering og udskrivning – d.v.s. at de ældre 
kan komme over en kritisk situation eller en vanskelig periode og derefter vende tilbage til 
deres vante omgivelser, eventuelt med mere hjælp. Samtidig giver opholdet mulighed for at 
vurdere den ældres behov for hjælp. Under akutopholdet bliver den ældre observeret af den 
praktiserende læge. 

Akutafdelinger er:  - et alternativ til indlæggelse på sygehus for nogle ældre med et 
helbredsproblem, der kræver hjælp og observation, men som ikke nødvendigvis kræver akut 
brug af sygehusets ekspertise , - et supplement til kommunernes døgnhjemmepleje og til 
aflastningsophold. - et alternativ i en periode, hvor den ældre befinder sig dårligt i eget hjem, 
på grund af en helbredsmæssig svækkelse og eventuelt manglende pasningsmuligheder i 
hjemmet, men hvor situationen ikke kræver sygehusindlæggelse, - et alternativ til en fortsat 
indlæggelse.

Fordelene er: - at de ældre kan forblive nærmere de hjemlige omgivelser - at de kan opholde 
sig i et mere overskueligt og roligt miljø end en sygehusafdeling - at akutafdelingen kan 
forhindre, at den ældre bliver så dårlig og ensom, at man mister ressourcer og selvværd. 
Derved kan man undgå sygehusindlæggelse, plejehjem o.lign. - at de ældre under opholdet 
kan lære at forbedre deres livsvaner og derigennem blive i stand til at klare sig selv længere. 

Amternes og kommunernes forskningsinstitut har foretaget en undersøgelse af to 
akutafdelinger – en i Rødding Kommune og en i Gladsaxe Kommune – og her har man haft 
gode erfaringer. Visitationen til et akutophold bliver på de to akutafdelinger foretaget af den 
ældre selv, eller af praktiserende læge, vagtlæge og vagthavende hjemmesygeplejerske.

Kristeligt Folkeparti mener, at idéen med akutafdelinger bør udbredes til alle amter. Hvis der 
er oprettet et geriatrisk team i amtet (se forslag 8), kunne visitationen i stedet foretages af 
teamet og af den ældre selv. 

12. Det skal være gratis at komme på hospice

Som udgangspunkt skal det være gratis at komme på hospice. Der skal desuden etableres en 
samlet lovgivning for palliation (lindrende pleje af døende). Lovgivningen skal sikre 
kvaliteten inden for plejen af døende - både i eget hjem, plejeboliger og på sygehuse.

I Danmark bruger vi mange kræfter på at gøre syge folk raske og næsten ingen på at støtte de 
tusindvis af danskere, der er uhelbredeligt syge eller døende. Omsorgen for døende bør blive 
et vigtigt indsatsområde for sundhedsvæsenet. Især er det vigtigt at sikre, at døende i hele 
landet kan få palliativ pleje på enten hospice, hospicelignende afdelinger eller i eget hjem. 
Desuden bør der udarbejdes bindende retningslinier for kvaliteten af plejen. Der er derfor 
behov for en helhedsorienteret lov, der sikrer døendes rettigheder. 

Folketinget vedtog i foråret 2000, at tre af Danmarks hospicer skulle være omfattet af det frie 
sygehusvalg. Kristeligt Folkeparti er positiv overfor, at der med loven er skabt økonomisk 
sikkerhed for de tre hospicer. Men loven giver ikke et reelt frit valg af hospice, da de tre 
hospicer er placeret i henholdsvis Storkøbenhavn og Vejle. Det kan derfor være svært at finde 
ledig kapacitet på et hospice inden for en rimelig radius af ens nærmeste pårørende. Og 
døende kan ikke stå på venteliste som os andre. Det har vist sig, at antallet af henvendelser til 
hospicerne langt overstiger antallet af pladser efter den aftalte økonomiske ramme. Når der 
ikke er plads på de tre hospicer, der i dag er omfattet af loven, kan det blive nødvendigt at 
betale sig til en plads. 

 Plejepersonale

13. Bedre uddannelse af plejepersonalet

Der skal oprettes en uddannelse for det ledende personale på ældreområdet.

Der er behov for bedre uddannelse af det ledende personale på ældreområdet. Derfor har 
Danmarks Forvaltningshøjskole på initiativ af Socialministeriet, Kommunernes 
Landsforening og Foreningen af Socialchefer i Danmark tilrettelagt en ny lederuddannelse for 
ledere i ældresektoren. I første omgang er lederuddannelsen udbudt som pilotprojekt til 
kommuner og private organisationer. Men det er nødvendigt at gøre uddannelsen permanent 
og udbrede den til hele landet.

14. Bedre arbejdsforhold for hjemmehjælpere

Arbejdstilsynet skal kunne foretage uanmeldte besøg i hjem, hvor der arbejder en 
hjemmehjælper.

I dag skal Arbejdstilsynet udføre tilsynsbesøg på hjemmeplejeområdet. Det opfattes som et 
naturligt led i Arbejdstilsynets planlægning, at man orienterer kommunen om besøget. 
Derimod er det op til den enkelte kommune, om den ældre på forhånd orienteres om tilsynet. 

Den praksis er uhensigtsmæssig. For når kommunerne først skal orienteres af Arbejdstilsynet 
om planlagte besøg i private hjem, har de mulighed for at dække over dårlige 
arbejdsmiljøforhold. Kristeligt Folkeparti foreslår derfor, at Arbejdstilsynet skal kunne 
foretage tilsynsbesøg uden først at orientere kommunen. Derimod skal den ældre, der får 
besøg, kontaktes direkte af Arbejdstilsynet. Et tilsynsbesøg i et privat hjem gennemføres dog 
ikke, hvis den ældre modsætter sig det.

15. Bedre arbejdsmiljø på ældreområdet

Der skal gøres en speciel indsats for at forbedre arbejdsmiljøet inden for social- og 
sundhedssektoren.

Næsten en tredjedel af alle revalideringsforløb og tilkendelser af førtidspension efter 
arbejdsulykker sker inden for social- og sundhedssektoren. Det er ulykkeligt for den person, 
der må på førtidspension, og samtidig er det et økonomisk tab for samfundet. Et godt 
arbejdsmiljø for ansatte i social- og sundhedssektoren er også en forudsætning for at kunne 
sikre tiltrække og fastholde kvalificeret arbejdskraft til at passe de ældre.

Ansatte på plejehjem er omfattet af de særlige arbejdsmiljøregler, der gælder for faste 
arbejdssteders indretning, mens hjemmehjælpere er omfattet af reglerne for skiftende 
arbejdssteders indretning, der er mindre vidtgående.  Der er afsat i alt 31 mio. kr. til 
iværksættelse af sundhedsfremmende arbejdsmiljøinitiativer, der er målrettet mod de ti særligt 
farlige job - herunder for hjemmehjælpere og sygehjælpere. Deraf er der anvendt 5 mio. kr. til 
hjemmehjælpere. Som led i dette arbejde er der bl.a. givet støtte til projekter om undervisning 
af hjemmehjælpere og uddannelse af løfteinstruktører Der er ligeledes afsat midler til 
Arbejdspladsvurderinger (APV) for plejepersonale. 

Forbundet af Offentlige Ansatte (FOA), der bl.a. organiserer hjemmehjælpere, mener, at et 
godt arbejdsmiljø også afhænger af samarbejdet mellem den ældre og hjemmehjælperen, 
herunder vilje hos den ældre til at sikre tilstrækkelige pladsforhold bl.a. ved at flytte om i 
lejligheden. I langt de fleste tilfælde forløber samarbejdet dog godt. Men FOA mener også, at 
Arbejdstilsynets håndtering af virksomhedernes Arbejdspladsvurderinger (APV) ikke er 
tilstrækkelig god. Arbejdstilsynet kontrollerer blot, om lokalcentrene i kommunerne har lavet 
en Arbejdspladsvurdering, men det undersøges ikke, hvad der står i den. 

Kristeligt Folkeparti mener, at man bør gå et spadestik dybere og undersøge, hvordan man 
arbejder med problemer som f.eks. tidspres, vold og ergonomi.  Kristeligt Folkeparti foreslår 
derfor, at Arbejdstilsynet skal gennemføre en nærmere kvalitativ analyse af 
Arbejdspladsvurderingerne (APV) inden for social –og sundhedssektoren. Såfremt det giver 
anledning til kritik eller yderligere spørgsmål, må Arbejdstilsynets tilsynsbesøg intensiveres, 
og der må gøres en øget indsats for at forbedre arbejdsmiljøet.

 Arbejdsmarked

16. Ret til deltid

Alle lønmodtagere over 60 år skal have en lovbestemt ret til deltid.

Der er ofte forventninger på arbejdsmarkedet om, at man går på efterløn, når man er 60 år 
eller går pension, når man fylder 65 år eller 67 år. Disse forventninger er med til at få ældre, 
der ellers ønsker at fortsætte på arbejdsmarkedet, til at trække sig tilbage.  Det er nødvendigt 
at modarbejde disse tendenser, så ældre kan få bedre mulighed for at klare sig på 
arbejdsmarkedet. Kristeligt Folkeparti foreslår derfor, at alle seniorer over 60 år får en 
lovbestemt ret til at kunne gå på deltid. Det findes ikke i dag, men kunne være en måde at 
gøre arbejdsmarkedet mere fleksibelt på.

51 procent af de ansatte på DA/LO området har fri adgang til deltid, mens 10 procent slet ikke 
har adgang til deltid. Det fremgår endvidere af en Gallup-undersøgelse fra 1999, at 60 procent 
af LO´s medlemmer ville blive længere tid på arbejdsmarkedet, hvis de fik mulighed for at gå 
ned i arbejdstid. På det statslige område har alle overenskomster mulighed for deltidsarbejde. 
Indenfor kommunerne er der dog enkelte områder, hvor det ikke er tilfældet - f.eks. i aftaler 
med SID. Dertil kommer de lønmodtagere, der ikke er omfattet af overenskomster, og som 
ikke har mulighed for deltid - medmindre det aftales med arbejdsgiveren. En lovbestemt ret til 
deltid vil særligt kunne forbedre mulighederne for deltid for denne gruppe på 
arbejdsmarkedet.

17. Bedre oplysning til virksomhederne

Der skal gennemføres en informationskampagne for virksomhederne, så de bliver 
opmærksomme på de særlige ordninger for ældre medarbejdere.

En informationskampagne – f.eks. iværksat af kommunerne – skal især henvende sig til de 
mindre virksomheder for at oplyse dem om reglerne for efterløn, delefterløn, delpension m.v.. 
Formålet er, at virksomhederne skal få bedre kendskab til mulighederne for fleksible 
tilbagetrækningsordninger for ældre medarbejdere. Det har vist sig som et problem, at en del 
virksomheder – især de mindre – ikke kender til reglerne for delefterløn, delpension m.v. Det 
kan forhindre en mere gradvis tilbagetrækning fra arbejdsmarkedet.

18. Bedre dagpengeret og aktivering for de ældre

Ledige over 60 år bør have ret til samme periode i dagpengesystemet som ledige mellem 25 
og 60 år. Samtidig skal de have den samme ret til aktivering som andre ledige.

Den samlede periode i dagpengesystemet for ledige over 60 år er to og et halvt år, og efter 
seks måneders ledighed skal en ledig over 60 år aktiveres. Modsat er det for ledige i alderen 
25-59 år. Her er man i dagpengesystemet i fire år og kommer i aktivering efter et års ledighed. 
Disse aldersgrænser er urimelige for ældre. For de sender et signal om, at det er bedst at gå på 
efterløn, når man fylder 60 år. De ældre bliver ikke motiveret til at søge ud på 
arbejdsmarkedet igen eller gå på kontanthjælp efter den korte periode på dagpenge, når de har 
mulighed for at få efterløn.

19. Højere dagpengesats for ældre på efteruddannelse

Lønmodtagere over 50 år skal have 125 procent af dagpengesatsen, når de går på 
efteruddannelse.

Arbejdsgiveren holder typisk op med at investere i en medarbejders kvalifikationer, når 
medarbejderen er omkring 50 år. Konsekvensen er ofte, at medarbejderen mister 
arbejdsglæden og evnen til at udføre opgaverne optimalt. Derfor vælger mange ældre at gå på 
efterløn. Men de ældre kommer til at mangle på fremtidens arbejdsmarked. 
Arbejderbevægelsens Erhvervsråd anslår, at arbejdmarkedet i de kommende år har brug for 
omkring 155.000 flere i alderen 55-64 år. Og kommunerne kommer til at mangle ca. 30.000 
medarbejdere inden 2006.

Kristeligt Folkeparti mener derfor, at ældre over 50 år skal motiveres til at tage mere 
efteruddannelse ved at tilbyde dem en højere dagpengesats under forløbet. De samlede 
udgifter ved forslaget vil blive omkring 260 mio. kr. Men herfra skal trækkes mindre statslige 
udgifter til efterløn, fordi flere lønmodtagere givet vil få større arbejdsglæde og derfor ønske 
at udskyde overgangen til efterløn.

20. Voksenuddannelsesstøtte til de ældre

Voksenuddannelsesstøtte skal også kunne gives til personer over 60 år og indtil 
pensionsalderen.

Den almindelige voksenuddannelsesstøtte har til formål, at voksne med kortvarig uddannelse 
kan deltage i en almendannende og erhvervsrettet uddannelse i arbejdstiden. Men det er et 
krav for at kunne få voksenuddannelsesstøtte, at deltageren er ikke er over 60 år, når 
uddannelsen begynder. Statens voksenuddannelsesstøtte gives til undervisning på 
folkeskoleniveau, gymnasium og videregående uddannelser. Men den kan også kun ydes til 
personer til og med 60 år.  Folk over 60 år bliver altså ikke motiveret til at søge uddannelse i 
arbejdstiden, og dermed bliver det også sværere at vedligeholde og forbedre deres kvaliteter 
på arbejdsmarkedet.

21. Bedre uddannelsesvejledning for ældre

Alle ældre skal have tilbud om en personlig uddannelsesplan

A-kasser, fagforeninger og uddannelsesinstitutioner skal blive bedre til at vejlede ældre, så de 
kan få tilbud om en personlig uddannelsesplan.

 Af KRFs folketingsgruppe 30.10.2000 

Tilbage 

De vigtige små hjul

Idé Politik 8/2001: „Regeringen svigter de små, selvstændige erhvervsdrivende,“ mener 
Kristeligt Folkepartis finansordfører Ole M. Nielsen.

”Hvis de små selvstændige erhvervsdrivende i by, på land og på hav føler sig forfulgt, kan jeg 
ikke fortænke dem i det. Regeringen har nærmest gjort det til en sport at pålægge dem nye 
byrder,” siger finansordfører Ole M. Nielsen.

Han finder det dybt forstemmende, at regeringen med sit seneste finansforslag rammer de små 
og mellemstore virksomheder, hvor det gør rigtigt ondt. Regeringen foreslår nemlig at 
ophæve den statslige medfinansiering af de mindre virksomheders forsikringsordninger mod 
udgifter i forbindelse med sygdom. Det vil give 190 mio. kr. i statskassen i 2002 og 245 mio. 
kr. årligt i årene herefter. Den gennemsnitlige merudgift for virksomhederne bliver på 1.000 
kr. pr. beskæftiget.

”Det bliver især dyrt for små og mellemstore virksomheder, der oftere ansætter svage 
medarbejdere, og for virksomheder, der har mange lavtlønnede. Dermed rammer regeringen 
indirekte nogle grupper i befolkningen, der i forvejen ikke hører til de mest tilgodesete her i 
landet.

Besparelsesforslaget hænger simpelthen ikke sammen med regeringens egen selvprofilering 
om at gøre noget for de svage på arbejdsmarkedet,” siger Ole M. Nielsen.

Fantasien fejler ingenting

Den statslige besparelse rammer også de selvstændige erhvervsdrivende personligt, idet de 
dermed bliver de eneste i vores samfund, som ikke engang har ret til en minimumsindtægt på 
to tredjedele af sygedagpengesatsen.

Der er heller ingen hjælp at hente på det private forsikringsmarked. Forsikringsselskaberne 
har allerede meldt ud, at de ikke ønsker at overtage den statslige ordning.

”Fantasien fejler desværre ikke noget, når det gælder om at finde på nye byrder. Afkortning af 
momskredittter, arbejdsmiljøafgift og snart tvunget medlemskab af Bedriftssundhedstjenesten 
er blot noget af det seneste, regeringen har fundet på. Og nu vil den altså fjerne en af de få 
kompensationer de mindre virksomheder har. Det tangerer klapjagt fra regeringens side, og 
det er ganske uhørt,” siger Ole M. Nielsen.

Rummer ofte de svage

Finansloven kan sagtens hænge sammen, selvom den statslige medfinansiering bevares. 
Faktisk har Kristeligt Folkeparti taget højde for besparelsen i sit finanslovsudspil, hvor der er 
angivet andre forslag, der giver de samme penge i statskassen, og Ole M. Nielsen håber meget 
på at få sat en stopper for regeringens intentioner. I hans øjne er de små og mellemstore 
virksomheder nemlig utrolig vigtige for at få vores samfund til at hænge sammen.

”Det er disse hjul, der får de store hjul til at dreje rundt. Derfor er det nødvendigt, at vi passer 
godt på dem. De udviser stor kreativitet og effektivitet, rummer store menneskelige kvaliteter 
for indehaverens familie og for de ansatte, og de har ofte evne til at rumme de svage på 
arbejdsmarkedet,” siger Ole M. Nielsen.

Af Brian Christensen 08.11.2001 

Tilbage

KRF stiller forslag om alkohol-grænse på 18 år

Sundhedsordfører Tove Videbæk mener, at tiden er moden til at gå fra 15 til 18 år som det 
alderstrin, hvor man kan købe alkohol i butikkerne.

Kristeligt Folkeparti forsøger nu igen at få flertal for at hæve aldersgrænsen for salg af 
alkohol. Da grænsen på 15 år blev indført i 1998, fremsatte KRF ændringsforslag om, at den i 
stedet skulle være 18 år, men det blev afvist af et stort flertal i Folketinget.

Nu mener sundhedsordfører Tove Videbæk, at tiden er moden til at tage det næste skridt. Hun 
henviser til udtalelser fra sundhedsminister Arne Rolighed og flere eksperter, der beskæftiger 
sig med alkohol-området.

Hun tror, det er realistisk at få det gennemført, selv om specielt Venstre og Dansk Folkeparti 
har udtalt sig imod en grænse på 18 år.

- Når det går op for folk, hvor mange unge der tuller sig selv ind i misbrugståger, så vil de se 
positivt på det. Der var også mange, der var skeptiske, da vi indførte 15 års grænsen, men den 
har vist sin berettigelse. Der har været en nedgang i forbruget på 30 pct., mest tydeligt for 5.-
7. alderstrin, siger Tove Videbæk til Ritzau.

- Det handler om at udskyde de unges alkoholdebut. Det er bevist, at jo senere folk debuterer, 
jo mindre er risikoen for, at de får alkoholproblemer.

Tove Videbæk er overbevist om, at der er bred folkelig opbakning til at hæve aldersgrænsen.

Af Leif E. Kristensen 22.02.2001 

Tilbage

Et menneskeligt eftersyn af integrationsindsatsen

Kristeligt Folkepartis alternativ til Venstres og Konservatives "kasseeftersyn" af 
udlændingelovgivningen.

Den danske udlændingepolitik har ikke brug for ”revisorer”, der kan lave kasseeftersyn, som 
Venstre og Konservative foreslår. Derimod er der brug for et menneskeligt eftersyn af 
integrationsindsatsen. Udlændingepolitik og integration handler nemlig ikke kun om 
principper og begreber, men om medmennesker.

Den såkaldte ”ukontrollerede indvandring” er baggrunden for Venstre og Konservatives 
beslutningsforslag om ”Kasseeftersyn af udlændingelovgivningen”. Men sandheden er, at 
tilstrømningen til Danmark allerede er uhyre reguleret og højst kontrolleret. Der kan ikke 
strammes meget mere, før det betyder, at en ”gammeldansker” ikke kan gifte sig med en 
amerikaner, hun møder på et studieophold. 

Kristeligt Folkeparti mener, at det vigtigste lige netop nu er at holde hovedet koldt – og hjertet 
varmt!

Det er en vigtig politisk opgave at få løst op for de spændinger, der findes mellem forskellige 
etniske grupper – og på tværs af dem. Derfor må udlændingedebatten også nødvendigvis være 
på Folketingets dagsorden. 

Kristeligt Folkeparti vil gerne diskutere udlændingelovgivningen, og vi har forslag til både 
stramninger og lettelser. Men det er ikke her, vi finder hovedproblemet. Det gør vi derimod i 
den mislykkede integrationspolitik, som vi selv må tage ansvaret for, og som det er på høje tid 
at forbedre. Vi skal møde de nye danskere med imødekommenhed og værdighed. Det 
indebærer også, at vi skal stille krav og give ansvar. 

Kristeligt Folkepartis forslag er derfor et menneskeligt eftersyn af integrationsindsatsen. Med 
andre ord: Vi skal ikke holde flest mulige flygtninge uden for landet og behandle dem, der er 
her, som bilag i et koldt og kynisk regnskab. Vi skal derimod koncentrere os om at integrere 
de medmennesker, der allerede er her, og dem, vi får, bedst muligt.

1. Hurtigere asylbehandling En hurtigere asylbehandling vil skabe en hurtigere afklaring til 
gavn for alle parter. Nedsættelsen af behandlingstiden skal ikke ske ved en yderligere 
sanering af klagemulighederne, som allerede er begrænsede, men gennem ved tilførsel af flere 
ressourcer til området. 

2. Integration på arbejdsmarkedet Erfaringerne viser, at den mest effektive metode til 
integration er tilknytning til arbejdsmarkedet. Der skal skabes mulighed for, at flygtninge og 
indvandrere kan kombinere sprogundervisning med en plads på arbejdsmarkedet.  
Asylansøgere skal senest en måned fra den dag, de indgiver deres ansøgning om asyl, kunne 
arbejde på en midlertidig arbejdstilladelse. Det er både uværdigt og ressourcespild, at 
asylansøgere passiviseres og klientgøres i mellem et halvt og to år, før det afgøres, om de kan 
få asyl.

3. Arbejde eller uddannelse Farum Kommunes konsekvente uddannelses- eller arbejdskrav til 
kontanthjælpsmodtagere har ført til gode resultater på integrationsområdet. Her er et område, 
hvor mange kommuner kan gøre det meget bedre.

4. Lettere adgang til meritoverførsler Det er både uværdigt og spild af ressourcer, når et stort 
antal indvandrere og flygtninge ikke får mulighed for at bruge deres uddannelse og 
erhvervserfaring. Trods hidtidige initiativer er problemet med en lettere og fremfor alt 
hurtigere adgang til meritoverførsler ikke løst.

5. De kommunale integrationsråd gøres obligatoriske De kommunale integrationsråd skal 
være obligatoriske, uanset om 50 personer anmoder om det, som loven kræver i dag. 
Kommuner med få indbyggere af anden etnisk baggrund skal dog kunne oprette fælles 
integrationsråd, hvis de lokale forhold tilsiger det.

6. Indførelse af obligatoriske kommunale integrationsplaner Samtlige kommuner skal 
udarbejde 4-årige integrationsplaner for centrale kommunale indsatsområder i 
integrationsindsatsen. Indenrigsministeren skal desuden forud for udarbejdelsen af planerne 
kunne lave oplæg med opfordring til en særlig indsats på udvalgte områder.

7. Kommunal pligt til at udarbejde tilbud til 0-6-årige børn og deres forældre Alle landets 
kommuner skal have pligt til at udarbejde målrettede tilbud til de 0-6-årige tosprogede børn 
og deres forældre med henblik på integration. Kommunerne er meget forskellige – også med 
hensyn til befolkningssammensætning. Dette nødvendiggør individuelle løsninger.

8. Opkvalificering af pædagog- og læreruddannelserne Formålserklæringen i loven om 
pædagoguddannelsen om, at den studerende skal tilegne ”sig forudsætninger for gennem 
arbejdet at kunne fastholde, formidle og udvikle kulturelle værdier, også i forhold til 
mennesker med en anden sproglig og kulturel baggrund” skal udmøntes mere konkret i 
uddannelsesforløbet, så det bliver obligatorisk at arbejde med problemstillinger på området. 
Der skal i basisforløbet på læreruddannelsen indgå undervisning af børn med en anden 
kulturbaggrund – herunder undervisning i dansk som 2. sprog. Desuden skal der oprettes et 
selvstændigt liniefag – dansk som 2. sprog – på et antal seminarier.

9. Gratis udlændingelæreruddannelse For at sikre tilstrækkeligt med voksenundervisere, skal 
den 1-årige udlændingelæreruddannelse tilbydes gratis i modsætning til i dag, hvor der er en 
kursusafgift på 20.000 kroner.

10. Styrkelse af de kulturbærende fag i folkeskolen De kulturbærende fag i folkeskolen, 
kristendoms og historie, bør styrkes i forbindelse med en ny folkeskolelov. Både ny- og 
gammeldanskeres kendskab til dansk historie og kulturbaggrund skal styrkes i de kommende 
generationer.  Faget kristendomskundskab skal ikke udvandes og skifte navn til religion.

11. Økonomisk godtgørelse til ejere af private boliger, som udlejer til udlændinge Kristeligt 
Folkeparti har fremsat forslag om at indføre en økonomisk bonus på 25 procent af den lovlige 
lejeindtægt til ejere af private boliger, som udlejer til flygtninge og indvandrere. Forslaget 
skal uden indgriben i den private ejendomsret skabe incitamenter til at udleje til flygtninge og 
indvandrere og dermed mindske ghottodannelsen og forbedre integrationen i det danske 
samfund.

12. Stramning af regler for familiesammenføring med forældre over 60 år Kravet på 
familiesammenføring med forældre over 60 år skal afskaffes – også for herboende flygtninge. 
Til gengæld bør visumreglerne lempes, så forældrene får lettere ved at besøge herboende 
børn. 

13. Bedre undersøgelse af frivilligheden i sager om arrangerede ægteskaber KRF ønsker 
indførelse af obligatorisk mundtligt interview med henblik på prøvelsen af frivilligheden i 
sager om arrangeret ægteskab, hvor der er mistanke om tvang. Forældre og andre slægtninge 
må ikke være til stede ved interviewet. Samtidig skal den nugældende regel om omvendt 
bevisbyrde ved ægtefællesammenføring med unge under 25 år fjernes. I forbindelse med de 
mundtlige interviews skal der gives såvel skriftlig som mundtlig vejledning om de 
hjælpemuligheder, som samfundet kan tilbyde, hvis man ikke indgår ægteskab frivilligt.

14. Familiemægling KRF ønsker familiemægling – eksempelvis ved tvangsægteskaber og 
kriminalitet - med særlig fokus på etniske minoriteter for at mindske kultursammenstødene i 
familierne og derved lette integrationen.

15. Tidsubegrænset opholdstilladelse efter fem år (inkl. behandlingstiden) Tildelingen af 
tidsubegrænseet opholdstilladelse efter fem år, skal for flygtninges vedkommende regnes fra 
indgivelsen af asylansøgningen. Det er urimeligt, at sagsbehandlingstiden kan være 
medbestemmende for, hvornår en flygtning kan få tidsubegrænset opholdstilladelse.

16. Prøvelse af opholdsgrundlaget ved ansøgning om tidsubegrænset opholdstilladelse KRF 
mener ikke, at der i øjeblikket konsekvent gennemføres en reel individuel efterprøvelse af 
opholdsgrundlaget ved forlængelse af en tidsbestemt opholdstilladelse og især ved ansøgning 
om tidsubegrænset opholdstilladelse til flygtninge. Det skal ændres. En sådan prøvelse vil 
medføre, at flere flygtninge vil blive repatrieret, men til gengæld giver det efter KRF’s 
opfattelse plads til modtagelse af flere kvoteflygtninge.

17. Antallet af kvoteflygtninge hæves til 750 Danmark bør fremover modtage 750 
kvoteflygtninge årligt i modsætning til de 500, vi modtager i dag. En mere restriktiv 
håndhævelse af reglerne om prøvelse af opholdsgrundlaget som nævnt ovenfor bør føre til 
større åbenhed over for modtagelsen af flygtninge fra denne gruppe. På længere sigt bør 
denne kvote øges evt. gennem visitering i nærområderne.

18. Underskrivelse af grundloven ved erhvervelse af dansk indfødsret og ceremoni 
Grundloven udleveres til ansøgere om dansk statsborgerskab, og som forudsætning for 
erhvervelse af statsborgerskabet skal kommende statsborgere skrive under på, at de vil 
respektere grundloven. KRF ønsker, at der holdes en ceremoniel begivenhed i kommunerne 
ved erhvervelsen af statsborgerskabet. Ceremonien, hvor underskrivelsen af grundloven finder 
sted, skal være udtryk for det danske samfunds velkomst til nye statsborgere, men det er også 
en markering af, at de herefter skal nyde samme rettigheder og være underlagt samme pligter 
som andre borgere i Danmark.

19. Nedsættelse af en udlændingekommission Udlændingelovgivningen skal ikke 
kendetegnes ved hovsa-løsninger alt efter hvordan politikerne tolker den aktuelle opinion. Vi 
skal holde hovedet koldt og hjertet varmt. Derfor skal på lidt længere sigt hele 
udlændingeområdet og –lovgivningen kulegraves af en kommission, så vi kan undgå hurtige 
lappeløsninger inden for enkeltområder. Der er hårdt brug for sammenhæng og helhed på 
området, og ministerens tænketank kan ikke løfte denne opgave.

Af KRF's folketingsgruppe 11.10.2001 

Tilbage 

Uværdig behandling af døende må stoppe

Kristeligt Folkepartis social- og sundhedsordfører, Tove Videbæk, er skuffet over, at døende i 
Danmark fortsat skal behandles uværdigt.

”Jeg har svært ved at se, at mennesker kommer før økonomien, når man sætter døende på 
ventelister. Der er 35-40 hospicepladser i Danmark, men brug for mindst 250. Det giver lange 
ventelister, og det er ganske urimeligt,” siger Tove Videbæk forud for Socialdemokratiets nye 
sundhedsudspil.

Kristeligt Folkeparti ønsker et hospice i hvert amt, så døende ikke længere skal ligge på 
hospitalerne blandt andre syge, som stadig er i behandling med henblik på helbredelse. 
Allerede da hospiceloven blev vedtaget i 2000, fastslog regeringen, at loven ikke ville sikre 
alle mulighed for hospicebehandling. Regeringen kalkulerede altså med ventelister. Siden har 
Kristeligt Folkeparti og de andre borgerlige partier forgæves forsøgt at få regeringen til at 
forbedre forholdene for døende på en række områder som at oprette flere hospice-pladser, 
palliative (smertelindrende) teams og palliative afdelinger på hospitalerne.

”Sundhedsministeren sagde lige efter sin udnævnelse, at ”vores behandling af døende er en 
skamplet”. Det hænger ikke sammen med at landets hospicer dagligt må afvise mellem fem 
og ti uhelbredeligt syge patienter”, siger Tove Videbæk.

Hun understreger, at forbedrede forhold for døende står højt på den politiske dagsorden, hvis 
vælgerne giver Folketinget et borgerligt flertal.

”I Sverige har man siden 1982 haft hospice-tilbud til døende som et helt almindeligt tilbud i 
sygehusvæsenet, men i Danmark halter vi stadig langt bagefter. Jeg synes, det er direkte 
pinligt, at vi ikke kan tilbyde gratis og veluddannet hjælp i den sidste svære tid, hvor man har 
brug for omsorgsfuld og kvalificeret behandling og palliativ pleje, hvad enten man befinder 
sig i sit eget hjem, på sygehus eller på hospice,” siger Tove Videbæk.

Af Brian Christensen 05.11.2001 

Tilbage  Grønne værdier

Miljøpolitisk udspil fra Kristeligt Folkepartis folketingsgruppe

INDHOLD

INDLEDNING

BAGGRUND

GRØNNE REGNSKABER 1. Flere midler til at videreudvikle og vedligeholde 
miljøregnskaber 2. Bæredygtighedsregnskaber for erhvervslivet 3. Grønne regnskaber i den 
offentlige sektor

ENERGI Alternativ energi 4. Solvarme i privat boligbyggeri uden for fjernvarmeområderne 5. 
Uddannelse af VVS-installatører 6. Regler for opstilling af husstandsmøller skal forenkles 7. 
Satsning på udvikling af biomasse Energibesparende foranstaltninger 8. Anvendelse af 
energiglas ved udskiftning af ruder 9. Genbrug af regnvand  10. Afgiftsfrit bundfradrag for 
elforbrug 11. Miljøvenlig og energibesparende tiltag i Folketinget

OFFENTLIGE INDKØB 12. Grønne indkøb i staten 13. Grønne indkøb i kommunerne

TRANSPORT 14. Biobrændsel fritages for afgifter 15. Roadpricing 16. Omlægning af 
bilafgifterne 17. Kollektiv trafik med indbyggede miljøhensyn

ERHVERV 18. Oprettelse af miljøfond 19. Skattemæssig afskrivning for energibesparelser i 
erhvervslivet

AFFALD 20. Sortering af organisk affald i private husstande 21. Afgiftsforhøjelse på 
affaldsvarme 22. Afhentning af genanvendeligt affald fra genbrugsstationer 23. Ændring af 
ordningen med ’reklamer nej tak’ 24. Tilbagetagningspligt for virksomheder og importører 
25. Lavere moms på reparationsvirksomhed 26. Reparation af utætte kloakker

GRØNNE AFGIFTER

KEMIKALIER 27. Offensiv brug af Miljøstyrelsens liste over uønskede stoffer 28. 
Forsigtighedsprincippet skal indskrives i lovgivningen 29. Bedre forbrugeroplysning om 
virksomheders miljøpræstation 30. EU skal risikovurdere flere kemikalier

OVERTRÆDELSER AF MILJØLOVGIVNINGEN 31. Krav til indholdet af kommunernes 
og amternes miljøtilsyn 32. Nedslag i brugerbetalingen ved miljøgodkendelse eller miljøtilsyn 
33. Styrkelse af anklagemyndigheder og domstole 34. Øget anmeldepligt for 
tilsynsmyndigheder i kommuner og amter. 35. Bedre muligheder for borgerne til at få 
afprøvet miljøsager ved retten 36. Indkomstreguleret bødefastsættelse

 INDLEDNING

Ifølge Kristeligt Folkepartis principprogram er ”mennesket forpligtet på at forvalte 
naturværdierne på en ansvarlig måde. Alle har derfor et stort ansvar for, at disse værdier 
overlades til de kommende generationer i en sådan stand, at der ikke er sket uoprettelige 
skader, og at der også fremover vil være tilstrækkelige ressourcer af både rekreative og 
produktive områder.”

Det understreges også i principprogrammet, at realiseringen af en bæredygtig udvikling må 
ses i et globalt perspektiv:

”Hvis det skal lykkes at give ulandenes voksende befolkning rimelige vilkår, og samtidig 
overdrage jorden til kommende generationer i brugbar stand, må vi i i-landene give afkald på 
en del af det overforbrug, vi i øjeblikket har.”

I dag anvender de rigeste 20 pct. af verdens befolkning 80 pct. af ressourcerne. På trods af de 
senere års vækst i forbruget i verden som helhed har de fattigste i verden ikke oplevet 
fremgang i deres forbrug. Kristeligt Folkeparti mener, at de industrialiserede lande bør gå 
forrest med nedskæringer i ressourceforbruget. 

Miljølovgivningen bør bygge på følgende hovedprincipper: * forebyggelse af 
miljøbelastninger * forsigtighed, dvs. at tvivlen altid skal komme miljøet til gode * 
omkostningerne ved miljøbelastning skal så vidt muligt integreres i produktions- og 
forbrugsledene * forureneren skal betale for miljøgenoprettelsen.

 BAGGRUND

Bæredygtig udvikling og økologisk råderum

Tanken om en bæredygtig udvikling ligger bag regeringens Natur- og miljøpolitiske 
redegørelse fra 1995, hvor begrebet økologisk råderum blev introduceret.

Økologisk råderum defineres som ”den mængde ressourcer (luft, vand, jord, mineraler, 
energikilder, naturområder, planter og dyr mv.) der kan bruges pr. år, uden at vi forhindrer 
fremtidige generationer i at få adgang til den samme mængde og kvalitet.”

Miljø- og energiministeriet har siden arbejdet videre med at belyse det økologiske råderum i 
Danmark, men det har vist sig svært at sætte tal på råderummet for de forskellige ressourcer. 
At realisering af det økologiske råderum generelt kræver store nedskæringer i 
ressourceforbruget ligger dog fast. En bæredygtig udvikling på globalt plan hænger nøje 
sammen med en ansvarlig national politik, der holder sig inden for det økologiske råderum.

En gruppe forskere og erhvervsfolk med tilknytning til det anerkendte tyske Wuppertal 
Institut for klima-, miljø- og energiforskning har arbejdet med at udforme en konkret 
definition af bæredygtig udvikling og har formuleret et mål for, at det vil være nødvendigt at 
halvere det globale ressourceforbrug, hvis der også skal være et økologisk råderum for 
kommende generationer. 

Man regner med, at der i 2030 vil være dobbelt så mange mennesker i verden som i dag, og 
det kræver, at vi bliver fire gange så effektive til at udnytte de samme ressourcer.

Hvis der samtidig skal arbejdes på et mere lige forhold mellem u- og ilande med hensyn til 
ressourceforbrug, så ulandenes levestandard kan blive højere, så peger gruppen på, at de 
industrialiserede lande i år 2050 skal være ti gange bedre til at udnytte deres ressourcer end i 
dag.

Målsætninger og deres opfyldelse

I 1996 opstillede den danske regering nogle mål for udledningen af CO2 – et stof, som er med 
til at fremme drivhuseffekten. Målet er, at CO2-udledningen skal reduceres med 20 pct. i 
2005 i forhold til 1988. I 2030 skal der ske en halvering af CO2-udledningen i forhold til 
1988. Det er målsætningen, at den mængde CO2, der udledes ved transport, skal stabiliseres, 
så den i 2005 er på 1988-niveau. I 2030 skal CO2-udledningen for transportsektoren være 
reduceret med en fjerdedel i forhold til 1988-niveauet.

Fra 2005 skal den vedvarende energi bidrage med 14-15 pct. af det samlede energiforbrug, 
stigende til 35 pct. i 2030.

Da man gjorde status i 1999, viste det sig, at den samlede CO2-udledning i Danmark 
foreløbig kun var faldet med 8,5 pct. siden 1992, (når den brændsel, der bruges til at lave el til 
eksport, er trukket fra). Der er især problemer med at reducere CO2-udledningen for 
transportsektoren. Stik mod hensigten steg CO2-udledningen fra transport således med 20 pct. 
fra 1988 til 1999.

For vedvarende energi er der stadig mulighed for, at CO2-målsætningen kan nås i 2005, idet 
vedvarende energi i dag udgør omkring 10 pct. af det samlede energiforbrug.

Udover det mål for CO2-udledninger, som regeringen satte sig i 1996, har Danmark tilsluttet 
sig internationale klimaaftaler, der lægger op til en reduktion af drivhusgasser. FNs 
klimaaftale fra 1997, den såkaldte Kyoto-protokol, forpligter de industrialiserede lande til 
samlet at reducere udledningen af drivhusgasser, deriblandt CO2, så niveauet i 2012 bliver 5 
pct. lavere end i 1990. Eftersom det er den samlede udledning, der skal falde, kan landene 
handle indbyrdes med kvoterne for udledning af drivhusgasser.

I rapporten ”Klima 2012 – Status og Perspektiver for dansk Klimapolitik” fra 2000 vurderer 
regeringen, at udledningen af drivhusgasser kan reduceres med 16,6 pct. i år 2012 i forhold til 
niveauet i 1990. Det er 4,4 pct. mindre end de 21 pct., vi har forpligtet os til i Kyoto-aftalen. 
De manglende 4,4 pct. forventer regeringen med en vis usikkerhed kan gennemføres ved en 
øget indsats med hensyn til energibesparelser, ved regulering af industriens anvendelse af 
drivhusgasser, ved en øget indsats på transportområdet og ved indregning af konsekvenserne 
af justeringen af den grønne afgiftspakke i 1999.

Kristeligt Folkeparti går ind for Kyoto-protokollens idé om fælles projektsamarbejde, der 
medfører, at et i-land kan gennemføre en del af sin CO2-reduktion ved projekter i ulandene 
eller de tidligere østlande, der støtter nedbringelsen af CO2. Men disse projekter må kun være 
supplementer til de nationale foranstaltninger til nedbringelse af CO2-udslip. Ellers vil det 
føre til, at i-landene kan undgå selv at skulle gøre en indsats for at nedbringe udledningen af 
drivhusgasser ved at handle sig ud af situationen. Det vil give et forkert signal, fordi det vil 
lægge hele presset på ulandene og de tidligere østbloklande. Det er nødvendigt, at vi i de rige 
lande, der forurener mest, tegner os for hovedparten af begrænsningen af drivhusgasser.

 GRØNNE REGNSKABER

1. Der skal afsættes flere midler til at videreudvikle og vedligeholde miljøregnskaber, som 
kan skabe forbindelse mellem nationalregnskabet og miljøoplysninger.

Regeringen har taget fat på området, bl.a. ved årligt at udarbejde udvalgte indikatorer for 
natur og miljø og ved årlige miljøvurderinger af finanslovforslagene. Fra 1998 blev der 
bevilget 5,5 mill. kr. til en forbedret miljøstatistik, og udarbejdelse af et 'grønt 
nationalregnskab'.

 2. De grønne regnskaber skal udvikles hen imod bæredygtighedsregnskaber for erhvervslivet.

Grønne regnskaber skal herunder rapportere om forbrug og udledning af stoffer, som står på 
listen over uønskede stoffer, og det skal bl.a. præciseres, hvad et grønt regnskab skal 
indeholde af oplysninger om virksomhedens arbejde med at erstatte skadelige stoffer med 
mindre skadelige stoffer. Desuden bør de indeholde oplysninger om klager over 
virksomheden.

Kristeligt Folkeparti mener derimod ikke, at kredsen af virksomheder, der har pligt til at 
udarbejde grønne regnskaber, umiddelbart skal udvides. I dag er det kun de særlig 
forurenende virksomheder, der har pligt til at udarbejde grønne regnskaber.

 3. Den offentlige sektor bør tilskyndes til at udarbejde grønne regnskaber.

Den offentlige sektor bør gå foran, når det gælder at sikre miljøet.

 ENERGI

Overordnet

Energiproduktionen skal omstilles hen imod mindre CO2-belastende energikilder og 
produktionsformer. I den forbindelse skal der satses på alternativ energi, herunder vindenergi, 
solvarme og biomasse. Desuden skal der laves energibesparende tiltag.

 Alternativ energi

4. Der skal indføres krav om solvarme i privat boligbyggeri uden for fjernvarmeområderne. 

Kristeligt Folkeparti har tidligere forsøgt at få indført pligt til installering af solvarme til 
brugsvand i offentligt og privat nybyggeri af boliger uden for fjernvarmeområderne. Forslaget 
blev ikke vedtaget, men miljø- og energiministeren fremsatte i februar 2001 lovforslag om at 
indføre pligt til solvarme til brugsvand i nybyggeri uden for fjernvarmeområderne for 
offentligt byggeri, det støttede byggeri, selvejende institutioner, erhvervsbyggeri og større 
sommerhuse med et særlig højt varmtvandsforbrug.

Ministerens forslag er et skridt i den rigtige retning, men privat boligbyggeri bør også 
omfattes af pligten. Hvis markedet for solvarmeanlæg får et større omfang, bliver økonomien 
bedre, og de nuværende tilskudsordninger på solvarmeområdet kan afvikles.

 5. Alle VVS-installatører bør uddannes til at godkende og opstille solvarmeanlæg.

Det er en forudsætning for at få tilskud til at opstille solvarmeanlæg, at anlægget installeres af 
en VVS-installatør, der er godkendt under den såkaldte Kvalitetssikringsordning (KSO).

På nuværende tidspunkt er ikke alle VVS-installatører KSO-godkendt. Det medfører, at når 
husejere skal have udskiftet deres varmtvandsbeholder af en VVS-installatør, der ikke er 
KSO-godkendt, får de ikke den fornødne rådgivning om mulighederne for at få opstillet et 
solvarmeanlæg. Den installatør, som ikke er KSO-godkendt, vil ofte anbefale, at husejeren 
opstiller et anlæg uden solvarme, fordi installatøren ellers vil tabe indtægter fra kunden.

 6. Reglerne for opstilling af husstandsmøller og nettomåling af elproduktion skal forenkles.

Ejeren af en husstandsmølle skal kunne modregne den strøm, hans mølle producerer, i 
nettoprisen til elværket, så han slipper for at betale energiafgifter af den strøm, han udveksler 
med elværket.

Kristeligt Folkeparti er med i elreformen og anerkender, at en gennemførelse af forslaget 
indebærer godkendelse fra de øvrige partier i elreformen.

 7. Der skal satses på udvikling af biomasse, således at en vedtaget målsætning om anvendelse 
af mindst 1,4 mio. tons halm i elværkerne gennemføres senest i 2005, men gerne før.

Energistyrelsen vurderer, at der fra udgangen af 2001 bliver anvendt 575.000 tons halm og 
træflis på kraftværksejede elværker.

Kristeligt Folkeparti finder det kritisabelt, at biomasse-målsætningen ikke er blevet opfyldt 
inden år 2000 som aftalt i biomasse-aftalen fra 1993.

 Energibesparende foranstaltninger

8. Der skal indføres bestemmelser i bygningsreglementet om krav til anvendelse af energiglas 
ved udskiftning af ruder.

Energiglas isolerer bedre end almindeligt glas og giver derfor et mindre energiforbrug. I dag 
er der ca. 100 mio. vinduer i Danmark, og de sluger ca. 1/3 af den energi, der bruges til 
rumopvarmning. Ved nybyggeri er der krav om installering af energiglas.

Større renoveringer og istandsættelser af bygninger, som udskiftning af vinduer eller tag, er 
allerede omfattet af energikravene i det nuværende bygningsreglement. Ved samlede 
udskiftninger af vinduer i en ejendom skal der f.eks. installeres vinduer med energiglas. Men 
ved udskiftning af en enkelt rude vælger kun 20 pct. i øjeblikket at skifte til energiglas.

Ekstraprisen for energiglas i forhold til almindeligt glas er i dag beskeden, og der er derfor 
god økonomi i at skifte til energi-effektive ruder.

I de kommende år er der afsat midler til at markedsføre energiglas over for alle boligejere og 
andre, der har indflydelse på bygningers vedligehold, og der vil blive indført en dansk 
mærkningsordning for energi-effektive ruder.

 9. Genbrug af regnvand til toiletskyl og tøjvask skal yderligere fremmes i områder, hvor 
mængden af drikkevand er lav ved med tilskud at tilskynde private til at installere 
regnvandsanlæg. Også det offentlige skal tilskyndes til at genbruge regnvand fra tage til 
toiletskyl og tøjvask i offentlige bygninger.

Især på Sjælland, hvor der visse steder ikke er tilstrækkelige grundvandsressourcer, anvendes 
overfladevand til drikkevand, hvilket er med til at reducere vådområderne i nærheden af 
byerne. Endvidere fører forurening af grundvandet til, at et stigende antal 
drikkevandsboringer må lukke. Ved at genbruge regnvand reducerer man både presset på 
grundvandet og belastningen af rensningsanlæggene, fordi de samlede mængder spildevand 
reduceres.

Fra år 2000 er det blevet tilladt at anvende regnvand fra tage til toiletskyl og tøjvask, uden at 
vandet skal være af drikkevandskvalitet. Bestemmelsen gælder ikke for institutioner med 
særligt udsatte personer som f.eks. skoler, daginstitutioner (herunder vuggestuer, børnehaver, 
skolefritidsordninger og fritidshjem) og døgninstitutioner (herunder f.eks. plejeinstitutioner og 
hospitaler) samt hoteller og bygninger med offentlig adgang.

 10. Der kan indføres et afgiftsfrit bundfradrag i elforbruget pr. husstand. Elforbrug udover 
bundfradraget bliver hårdere beskattet, så ordningen bliver udgiftsneutral. Børnefamilierne, 
der har et særligt højt energiforbrug skal kunne få kompensation via en stigning i 
børnefamilieydelsen.

Det fremgår af finanslovsaftalen 2001, at der gennemføres et forsøg i 2001 og 2002, der skal 
belyse virkningerne af at indføre et bundfradrag samt fordoble de marginale afgifter på 
forbruget af vand og el.

 11. Miljøvenlige og energibesparende tiltag i Folketinget.

Det er vigtigt, at Folketinget går foran med et godt eksempel i forhold til befolkningen – også 
når det gælder en miljøvenlig adfærd.

a. Der skal indføres solceller og/eller solvarme i Folketinget, sådan som det er sket i 
Rigsdagsbygningen i Berlin.

b. Folketinget skal over en årrække have udskiftet sine vinduer til energiruder.

c. Folketinget skal årligt udarbejde mere detaljerede grønne energiregnskaber svarende til de 
regler, der gælder for øvrige offentlige instanser.

Folketinget oplyser i sit virksomhedsregnskab for 1999, at man ved alle byggearbejder siden 
starten af halvfemserne har inddraget lavenergikomponenter, varmegenvinding, 
vandbesparende toiletter, styring af belysningsanlæg med bevægefølere og lyskilder med 
lavenergi m.m.

Endvidere har Folketingets administration indgået en aftale med elsparefonden om at købe 
energieffektive apparater.

 OFFENTLIGE INDKØB

12. Grønne indkøb i staten skal yderligere fremmes. Efter en periode kan det overvejes også at 
lade kommunerne og amterne være omfattet af reglerne.

a. Kemikalieindhold og -forbrug og andre miljøindikatorer skal indgå som et kriterium ved 
statslige indkøb.

b. Staten må ikke købe varer, der indeholder stoffer, som indgår i miljøstyrelsens liste over 
uønskede stoffer.

c. Hvor det er muligt, skal staten købe varer, der er mærket med miljømærket Svanen eller 
miljømærket Blomsten. Ved køb af energiforbrugende apparater skal staten anvende de mere 
energibesparende alternativer.

d. Ved større licitationer skal virksomheder, der deltager, være miljøgodkendte.

 13. Kommunerne forpligtes indtil videre ikke til at inddrage miljø- og energihensyn ved 
indkøb, som det gælder for staten. Kommunerne har nemlig allerede en vis fremgang 
vedrørende inddragelse af grønne hensyn i deres indkøb.

 TRANSPORT

14. Koldpresset planteolie og bioethanol skal fritages for energiafgifter, når det anvendes til 
transportformål.

Forslaget finansieres ved i stedet at pålægge planteolie mineralolieafgift og kuldioxidafgift, 
når det bruges som fyringsolie. Resten af udgiften ved forslaget kan f.eks. finansieres ved en 
stigning i mineralolieafgiften på benzin.

Afgiftsfritagelsen skal gradvist afvikles over en årrække i takt med billigere 
produktionsteknologi for biobrændstoffer, højere energiafgifter på benzin og diesel samt 
højere priser på fossile brændstoffer.

I dag er det fordelagtigt at bruge rapsolie til fyringsformål, eftersom rapsolie til fyringsolie er 
fritaget for energiafgifter. Derimod skal der betales energiafgifter af rapsolie til 
transportformål. Det er mere hensigtsmæssigt, at rapsolien anvendes til transportformål, hvor 
der kun er få vedvarende energikilder til rådighed.

 15. Kristeligt Folkeparti er positiv overfor at indføre roadpricing, der gør det dyrere at køre i 
områder med gode muligheder for offentlig transport, men ikke i de tyndt befolkede områder, 
hvor alternativerne til bilen er begrænset.

Systemet må ikke blive en ny pengemaskine for staten eller bruges til at overvåge borgerne, 
og hvor omkostningerne ved at køre bil forøges som følge af forslaget, skal den kollektive 
trafik samtidigt gøres tilstrækkelig attraktiv.

Trafikministeriet og Transportrådet har i 1998 igangsat et 3-årigt forskningsprojekt på 
Danmarks Tekniske Universitet om roadpricing. Indførelse af roadpricing må afvente 
resultaterne af dette forskningsprojekt.

Københavns kommune har endvidere i år 2000 indført pilotforsøg med roadpricing på frivillig 
basis.

 16. Bilafgifterne skal omlægges, så folk tilskyndes til at købe mere miljøvenlige biler. 
Omlægningen må ikke føre til flere indtægter for staten.

Regeringen nedsatte i marts 1999 en arbejdsgruppe, der skal se på omlægninger og 
forenklinger af registreringsafgiften, der kan dreje bilkøbet i mere miljøvenlig retning uden at 
statens indtægter på bilafgifter må stige. Rapporten skal være klar i første halvår af 2001.

 17. Kristeligt Folkeparti går ind for en veludbygget kollektiv trafik, der fungerer 
miljømæssigt forsvarligt.

 ERHVERV

18. Der skal oprettes en miljøfond, som skal udbedre miljøskader, hvor forureneren ikke kan 
findes, er gået konkurs, eller ikke har begået noget direkte ulovligt.

Erfaringer med miljøforsikringer udbudt af forsikringsbranchen viser, at de bliver 
uforholdsmæssigt dyre. Derfor skal staten stå for ordningen, som skal finansieres via bidrag 
fra virksomhederne.

I 1994 trådte en lov i kraft om erstatning for miljøskader. Loven medfører, at særligt farlige 
eller forurenende virksomheder, de ca. 600 største landbrug og virksomheder med olietanke 
over en vis størrelse lettere kan pålægges objektivt ansvar for miljøskader. Objektivt ansvar 
indebærer, at den, der lider skade, ikke skal føre bevis for, at den, der har forvoldt skade, har 
udvist fejl eller forsømmelser, men skal blot godtgøre, at der er en sammenhæng mellem 
årsag og skade. Dermed er det blevet lettere at kunne pålægge de virksomheder, der forurener, 
erstatningsansvar.

 19. Kristeligt Folkeparti har fremsat forslag om, at erhvervslivet skal kunne foretage fuld 
skattemæssig afskrivning det første år, når det benytter driftsmidler eller forbedrer og 
vedligeholder bygninger på en energibesparende måde. Miljø- og energiministeren skal årligt 
udarbejde en liste over, hvilke aktiver der giver ret til straksafskrivning efter dette forslag.

Man skal ikke både kunne få offentlig støtte og straksafskrivning på det samme aktiv. 

Efter de nuværende regler kan der gives tilskud til energibesparende foranstaltninger for 
erhvervslivet, men om nogle år er puljen til andre erhverv end industrien opbrugt, og der må 
findes løsninger, der fortsat tilskynder virksomhederne til at foretage energibesparende 
investeringer.

 AFFALD

20. Kommunerne skal sikre sortering af organisk affald i private husstande. Dette kan enten 
ske ved at indføre hjemmekompostering, fælleskompostering eller ved at indføre en 
kommunal indsamling af organisk affald. Kommunen skal kunne brugerfinansiere de udgifter, 
der følger af at indføre ordningen.

Kommuner, der genbruger organisk affald svarende til mindst 20 pct. af den samlede 
dagrenovation, skal undtages fra kravet om sortering af organisk affald for private husstande.

 21. Afgiften på affaldsvarme skal forhøjes, således at det ikke er fordelagtigt at producere 
varme ved hjælp af affald i forhold til andre energikilder.

I dag er energiafgifterne ved produktion af affaldsvarme lavere end ved produktion af varme 
ved naturgas og kul. Med de nuværende afgiftsniveauer for affald og energi er der derfor ikke 
den fornødne tilskyndelse til at genanvende affald i forhold til at forbrænde det.

 22. Det skal generelt tillades borgerne at afhente genanvendeligt affald fra kommunernes 
genbrugsstationer.

Det er bl.a. tilladt i Århus, Silkeborg og Søllerød. Genanvendeligt affald skal opbevares på 
genbrugsstationerne, så det ikke ødelægges.

 23. Ordningen med ”reklamer nej tak” skal ændres, så det fremover vil være tilstrækkeligt at 
sætte et mærkat uden på døren, når man ikke vil have reklamer. Virksomheder skal ikke som i 
dag kunne nægte at respektere et ”reklamer nej tak” skilt.

 24. De enkelte virksomheder og importører skal forpligtes til at tage emballage tilbage, 
hvilket tilskynder til mindre emballageforbrug og øget genbrug.

Kristeligt Folkeparti har fremsat beslutningsforslag på området.

 25. Mulighederne for at indføre en lavere moms på reparationsvirksomhed skal undersøges.

Det er ud fra en miljømæssig synsvinkel et problem, at det er for dyrt at reparere produkter 
frem for at bortskaffe produkterne – på grund af høje lønninger ved reparation i forhold til de 
lave priser på massefremstillede produkter.

Miljøstyrelsen nævner i sit oplæg om arbejdsforebyggelse fra 2000, at man inden 2002 skal 
finde en model, der sikrer, at reparation af produkter gøres billigere i forhold til fremstilling af 
nye produkter. Regeringen tager i år stilling til Miljøstyrelsens forslag.

 26. Det er nødvendigt at gøre en effektiv indsats for at få repareret de utætte kloakker, som 
fører til forurening af grundvandet.

Kommunerne må gøre en særlig indsats for at udbedre de offentlige kloakker, og staten må 
gennem kommuneaftalerne give kommunerne økonomisk luft til at sikre en renovering af de 
offentlige kloakker.

Også de private kloakker trænger til forbedringer. Kommunerne skal forpligtes til at 
undersøge private stikledninger frem til nærmeste private samlebrønd, når de planlægger at 
renovere offentlige kloakker i et område, samt at sørge for, at private miljømæssigt 
uforsvarlige kloakker udbedres. Kommunerne skal have hjemmel til at finansiere 
undersøgelsen af de private kloakker ved hjælp af de kommunale kloakfonde. På den måde 
kan større grupper af private kloakker undersøges, hvilket giver mulighed for fordelagtige 
økonomiske løsninger, idet der kan indgås en større aftale med en entreprenør om at foretage 
undersøgelsen.

Kristeligt Folkeparti har fremsat beslutningsforslag om udbedring af private kloakker, og er 
medforslagsstiller på et beslutningsforslag, der pålægger regeringen at udarbejde en revideret 
tids- og handlingsplan for renovering af kloakkerne.

Regeringen aftalte med Kommunernes Landsforening, at renoveringen af de offentlige 
kloakker fra 1994 skulle ske over en 15-årig periode i stedet for en 20-årig periode. I 1999 
skulle planen evalueres, men det viste sig, at undersøgelsen ikke var sammenlignelig med 
undersøgelsen fra 1994. Undersøgelsen af de offentlige kloakker er herefter udskudt til 2003.

 GRØNNE AFGIFTER

Grønne afgifter er et af flere midler, der kan bruges til at reducere belastningen på miljøet af 
menneskelige aktiviteter. På visse områder, hvor et forbud mod forurenende aktiviteter ikke er 
muligt eller hensigtsmæssigt, f.eks. vedrørende trafik og varme- og elproduktion, er grønne 
afgifter et effektivt middel til at begrænse forureningen.

Kristeligt Folkeparti går ind for grønne afgifter under følgende betingelser:

a. De skal virke adfærdsregulerende i mere miljøvenlig retning.

b. De må ikke bruges systematisk til at øge det samlede skattetryk.

c. Familier med lave indkomster og børnefamilier skal kompenseres.

d. De må ikke forringe erhvervslivets samlede konkurrenceevne, og de afgifter, der belaster 
erhvervslivet, skal tilbageføres til erhvervslivet.

e. Det skal sikres, at afgifterne ikke er unødigt kompliceret for erhvervslivet at administrere.

 Kristeligt Folkeparti er positiv over for en grøn skattereform og opfordrer regeringen til at 
undersøge mulighederne for at indføre en sådan fra 1. januar 2003, når ”pinsepakken” 
udløber. Indtil da bør der ikke indføres nye grønne afgifter. På den måde kan de grønne 
afgifter blive en del af de bredere overvejelser vedrørende en omlægning af skattesystemet, og 
ikke blot en måde at skaffe yderligere indtægter til det offentlige. Det vil også give større 
folkelig respekt/accept af de grønne afgifter.

 KEMIKALIER

27. Miljøstyrelsens liste over uønskede stoffer skal bruges mere offensivt til at sikre udfasning 
af de miljø- og sundhedsfarlige stoffer, og der skal indføres grønne afgifter på de uønskede 
stoffer. Erhvervslivet skal have tilbageført deres afgifter.

 28. Forsigtighedsprincippet skal direkte skrives ind i dansk lovgivning.

 29. Forbrugerne skal have bedre oplysning om virksomhedernes miljøpræstationer, herunder 
deres kemikalieforbrug.

 30. EU skal sørge for, at væsentlig flere kemikalier bliver risikovurderet end i dag.

I stedet for den omstændelige procedure vedrørende godkendelse af enkeltstoffer, skal EU 
gennemføre en gruppevis risikovurdering af kemikalierne således, at stoffer med samme 
egenskaber vurderes gruppevis. Når der via den gruppevise risikovurdering er rejst begrundet 
mistanke om, at et kemikalie er belastende for miljøet eller har negative effekter for 
sundheden, skal producenterne, før de anvender stoffet, bevise, at kemikaliet ikke er 
belastende for miljøet og ikke har negative effekter for sundheden.

 OVERTRÆDELSER AF MILJØLOVGIVNINGEN

31. Der skal stilles krav til indholdet af kommunernes og amternes miljøtilsyn. Det kan f.eks. 
foreslås, at virksomhedernes kemikalieforbrug inddrages i amternes og kommunernes 
miljøtilsyn med særlig forurenende virksomheder.

 32. Virksomhederne skal have 50 pct. nedslag i brugerbetalingen ved miljøgodkendelse eller 
miljøtilsyn, hvis de er miljøcertificeret efter den internationale miljøstandard ISO 14001, og 
hvis de har udarbejdet grønne regnskaber.

I dag får virksomhederne 50 pct. nedslag i brugerbetalingen, hvis de er godkendt efter EU's 
miljøcertificeringsordning EMAS. Virksomheder, der er godkendt efter EMAS-ordningen, 
skal have udarbejdet grønne regnskaber.

 33. Anklagemyndigheden og domstolene skal styrkes ressourcemæssigt og fagligt i sager om 
efterforskning af miljøkriminalitet.

 34. De kommunale og amtslige tilsynsmyndigheder skal anmelde alle miljøovertrædelser 
uanset omfang. Anklagemyndigheden skal herefter i hvert enkelt tilfælde tage stilling til, om 
der skal rejses tiltale.

Det er et problem, at der ikke kommer tilstrækkelig mange sager til anklagemyndighedens 
kendskab. Forslaget har til hensigt at rette op på dette forhold. I Sverige gælder en lignende 
ordning.

 35. Borgerne skal sikres bedre muligheder for at få prøvet overtrædelser af miljølovgivningen 
i det retslige system.

36. Miljøbødernes størrelse skal fastsættes i forhold til lovovertræderens indkomst.

KRFs syn på EUs fremtid

Resolution vedtaget af Kristeligt Folkepartis hovedbestyrelse

Ved topmødet i Laeken i december skal der fastsættes en dagsorden for en ny 
regeringskonference i 2004. Det er den direkte anledning til, at flere fremtrædende 
regeringschefer hver især har fremsat deres vision om fremtidens EU. I Danmark giver det 
danske formandskab i efteråret 2002 en særlig grund til at debattere Danmarks rolle i 
fremtidens EU.

Det europæiske samarbejde har været en stærkt medvirkende faktor til fred, demokrati og 
udvikling i Vesteuropa. Men først med udvidelsen med de central- og østeuropæiske lande vil 
visionen om et samlet og helt Europa i frihed, demokrati og fred kunne opfyldes. Det er 
vigtigt at gøre sig klart, at visionen om fremtidens EU kan komme i konflikt med visionen om 
fremtidens Danmark. KRF´s vision om fremtidens Danmark indebærer, at det danske 
folkestyre bevares, og der er derfor grænser for, hvor mange beslutninger, som yderligere bør 
flyttes fra Christiansborg til Bruxelles.

KRF har 10 hovedsynspunkter på og ønsker til udviklingen i EU:

1. KRF mener, at EU skal være et samarbejde mellem selvstændige nationer, der i fællesskab 
løser grænseoverskridende problemer. I en kommende EU-traktats præambel bør den hidtil 
kendte målsætning om "en stadig snævrere sammenslutning af landene" udgå og erstattes med 
en erklæring om, at EU skal forblive et samarbejde mellem selvstændige europæiske lande. 
Trods forskelle i sprog og national egenart, er de europæiske lande præget af samme kristne 
kulturarv og menneskesyn, hvilket giver grundlag for fælles værdier.

KRF ønsker derimod ikke, at dette skal føre til skabelsen af en europæisk føderation eller 
superstat. KRF har det synspunkt, at en centralistisk stat vil underminere medlemslandenes 
nationale demokratier og være i direkte modstrid til befolkningernes ønsker.

Globaliseringen af handel, kommunikation, transport og miljøproblemer har skabt behov for 
international politisk handling og regulering. I takt hermed er staternes muligheder for at løse 
en række problemer blevet gradvis mindre. I EU kan de enkelte stater forene deres ressourcer 
for at sikre politiske mål. Det kan medføre mindre dansk suverænitet i forhold til EU, men 
mulighed for sammen med de øvrige EU-lande at påvirke den globale udvikling. 
Internationale problemer vil øget behovet for internationale løsninger, hvilket ofte vil føre til 
et pres for en øget integration.

Det er dog afgørende, at slå fast at nationalstaten kan og skal bevare suveræniteten på en lang 
række områder. Det er også vigtigt, at integrationen i EU ikke forløber hurtigere end 
befolkningerne kan acceptere. Der skal være plads til forskellighed i EU. Et fleksibelt EU "i 
flere hastigheder" må accepteres som naturligt og realistisk i en overskuelig fremtid.

2. KRF mener, at udvidelsen af EU med de øst- og centraleuropæiske lande har topprioritet. 
Tidsperspektivet må fastholdes, så første udvidelsesrunde kan ske i år 2004. Der må arbejdes 
for, at en ny traktat ikke afsluttes, før den første gruppe af lande er optaget som medlemmer af 
EU.

3. KRF ønsker, at EU tager et større ansvar for at nedbryde kløften mellem rige og fattige 
lande. EU´s handelspolitik skal - også på landbrugsområdet - gøre det lettere for de fattige 
lande at eksportere til EU-landene. 

4. KRF kræver, at der i forbindelse med den kommende regeringskonference udarbejdes et 
kompetencekatalog, der fastlægger en juridisk forpligtende arbejdsfordeling mellem EU og 
nationalstaterne. Hvad der har med indretningen af det danske velfærdssamfund at gøre (f.eks. 
skatter, pensioner og sociale forhold) skal forblive et anliggende for det danske folkestyre. 
Det gælder også f.eks. kirke, kultur, uddannelse og sundhed. Handel, transport, 
grænseoverskridende kriminalitet og miljø er derimod oplagte EU-opgaveområder.

Kataloget kan ses som en udmøntning af det nærhedsprincip, der allerede er indarbejdet i 
traktaten.

Kompetencekataloget vil samtidig være et vigtigt signal til skeptikere i Danmark og Europa, 
der er bekymrede for, at EU fører til en uhæmmet centralisering og harmonisering.

5. Der skal tages klare hensyn til de enkelte nye medlemsstater. Udvidelsen må ikke bringes i 
fare på grund af for strenge krav i optagelsesforhandlingerne. Det enkelte nye medlemsland 
skal tilbydes tilstrækkelige overgangsordninger i forbindelse med optagelsen i EU.

6. Afstanden mellem borgeren og beslutningsprocessen i EU er for lang. KRF peger på fire 
forslag, der skal styrke demokratiet:

* Større åbenhed og gennemsigtighed. Beslutningsprocesserne skal være åbne over for 
offentligheden.  * De nationale parlamenters fagudvalg bør i stigende grad være medspillere i 
EU's lovgivningsproces på de enkelte fagområder. Det er ikke tilstrækkeligt, at forslag drøftes 
i Europa-udvalget. * KRF er parat til at drøfte mulighederne i forslaget om at oprette "De 
nationale Parlamenters Råd".

7. EU-samarbejdet skal være lettere at gennemskue for borgerne. KRF mener, at de 
eksisterende traktater skal sammenskrives og forenkles. KRF ser intet behov for formulering 
af en europæisk grundtraktat eller en forfatningsaftale. KRF mener heller ikke, at Charteret 
for menneskerettigheder skal indskrives i traktaterne. Hvis regeringskonferencen alligevel 
resulterer i en grundtraktat, må det klart fremgå, at de nationale forfatninger står over EU´s 
grundtraktat.

8. Flere flertalsafgørelser på afgrænsede områder kan blive en nødvendighed, hvis optagelsen 
af en række nye lande ikke skal føre til, at EU’s beslutningsdygtighed svækkes alvorligt.

9. De danske forbehold skal respekteres. KRF siger nej til at søge alle forbeholdene afskaffet 
på én gang. Eventuel fornyet stillingtagen til et forbehold må forudsætte, at vilkårene er 
ændret markant i forhold til beslutningsgrundlaget i 1993. Der må være et klart folkeligt 
ønske om en ophævelse af det enkelte forbehold.

10. Enhver ændring af EU-traktaten, der fører til kompetenceafgivelse i forhold til Danmark, 
skal ud til folkeafstemning.

Af Kristeligt Folkepartis hovedbestyrelse 27.10.2001 

Tilbage 

Værdier for fremtiden

En beskrivelse af Kristeligt Folkepartis grundlæggende værdier.

Velstand er ikke nok

Vi bor i et rigt land. Økonomisk og materielt hører den danske befolkning til blandt de 
allerbedst stillede i verden. Det skulle give os mulighed for at opbygge et godt og trygt 
samfund, hvor der er plads til alle.

Men virkeligheden ser anderledes ud. Mange danskere oplever, at utryghed og ensomhed 
kaster skygger ind over deres liv, og der bliver stadig flere misbrugere og udstødte.

Kristeligt Folkeparti mener, at mange af vores problemer skyldes, at vi har mistet nogle 
grundlæggende menneskelige værdier. De er blevet erstattet af en økonomisk tankegang, som 
er kommet til at præge det danske samfund mere og mere.

Der er brug for et opgør med den opfattelse, at en god tilværelse først og fremmest afhænger 
af, hvor mange penge samfundet og den enkelte råder over. Ikke sådan at penge er uden 
betydning – men når mennesker skal pege på, hvad der giver deres liv værdi, så handler det 
oftest om noget andet.

Vi ved godt, at vi ikke ad politisk vej kan sikre, at mennesker får et godt liv. Men vi kan give 
danskerne bedre mulighed for at prioritere de værdier, der gør livet værd at leve.

 Velfærd på vildspor

Kristeligt Folkeparti har siden 1982 flere gange siddet i regering og har derfor et medansvar 
for, hvordan vores land har udviklet sig. Det har været en periode, hvor mange kræfter er sat 
ind på at få bragt den danske økonomi på fode igen efter krisen i 1970’erne – og langt hen ad 
vejen med succes.

Problemet er, at velfærds-tænkningen er løbet af sporet. Økonomien er blevet et mål i sig selv, 
i stedet for et middel. Visionerne for fremtidens samfund er blevet kvalt i vækstrater, 
statistikker og vismands-rapporter.

Styres vi af en økonomisk tankegang, kommer vi til at opfatte grupper af vores medborgere 
som problemer: Børn er et problem, fordi de skal passes, mens forældrene arbejder – og det 
koster en forfærdelig masse penge. De ældre er et problem, fordi der bliver så mange af dem, 
og de skal forsørges. I stedet bør vi se på både børnene og de ældre som en værdifuld 
ressource.

Den økonomiske tænkning betyder også, at vi begynder at betragte os selv og hinanden som 
klienter og forbrugere. I det offentlige system er vi blevet kunder i butikken! Det gennemsyrer 
vores tankegang og ændrer vores menneskesyn.

 Samfundets fælles værdier

Danmark er bygget på et kristent kulturgrundlag, men ved indgangen til det 21. århundrede 
står vi midt i et værdiopbrud. Danskerne lever på mange forskellige måder, og der er mange 
meninger om, hvad der er rigtigt og forkert. Vi vælger vores egne, personlige værdier.

I dag forstår vi os selv som enkeltindivider i højere grad end som medlemmer af et fællesskab. 
Det vigtigste for os er, at vi kan leve et liv, hvor vi selv kan udfolde os. At tale om ansvar og 
pligter over for fællesskabet er ikke længere i så høj kurs.

Vi er ved at miste noget af det, der binder samfundet sammen: Fornemmelsen for det fælles 
liv og det fælles værdigrundlag. For som samfund har vi brug for fælles værdier. Der må være 
en fællesnævner, der kan binde et samfund sammen, for at det overhovedet kan fungere.

Derfor er det så vigtigt, at vi får en grundig debat om vores værdier – og vores visioner for 
fremtidens Danmark. Vi skal ikke resignere og overgive magten til ’udviklingen’ og 
personlige særinteresser.

Kristeligt Folkeparti mener, at det danske samfund fortsat skal bygge på de værdier, som har 
sit udspring i et kristent livs- og menneskesyn.

Kristeligt Folkeparti arbejder for: * En ny dansk grundlov, hvor de fælles værdier får større 
plads * En værdikommission, som skal være igangsætter i værdidebatten * At skolens 
kristendoms- og historieundervisning bliver styrket

 De nære fællesskaber

Mennesker har brug for fællesskab. Vi har alle brug for andre mennesker. Det er i de nære 
fællesskaber, at vi vokser, udvikles og modnes som mennesker. Det er i det tætte samspil med 
andre, vi lærer, hvad der er rigtigt og forkert.

Hverken det offentlige, organisationer eller de frie markedskræfter kan i sig selv skabe et 
værdifuldt samfund, højst nogle af forudsætningerne. De menneskelige værdier skabes først 
og fremmest i de små enheder, hvor vi både kan tage medansvar for hinandens liv og få 
indflydelse på vores egen hverdag. Det er grundlaget for, at vi hver især på en meningsfuld 
måde kan engagere os i samfundet som helhed.

Derfor er de nære fællesskaber så afgørende. Og derfor er et af vores største problemer, at 
individualismen er gået over gevind. Stadig flere danskere vælger – bevidst eller ubevidst – et 
liv, hvor de kun tager ansvar for sig selv og deres eget liv.

Det gør ikke de nære fællesskaber mindre betydningsfulde, at vi i dag gennem vores computer 
kan kommunikere med hele verden. Snarere tværtimod. De gode muligheder for globalt 
fællesskab, som Internettet giver os, kan ikke erstatte vores grundlæggende behov for nærhed 
og kærlighed.

Kristeligt Folkeparti arbejder for: * At de frivillige, almenvelgørende organisationer bliver 
styrket * At det bliver mindre besværligt at starte og drive egen virksomhed * At lukkeloven 
bliver bevaret, især til gavn for de mindre samfund

 Det begynder i familien

Familien er det grundlæggende fællesskab. Det er her, mennesket dannes. Derfor er en god 
opvækst med tæt kontakt til familien et værn mod vold og kriminalitet, rodløshed og misbrug. 
Ikke sådan at gode familieforhold er en patentløsning, som klarer alle problemer, men de 
giver barnet de bedste betingelser for at udvikle sig.

Derfor skal vi som samfund skabe gode rammer for familiens trivsel.

Det betyder ikke, at børnene skal gå op og ned af deres forældre hele dagen. Men det skal 
modsat heller ikke være en selvfølge, at børnene tilbringer de fleste af døgnets vågne timer i 
skole og institution. Hver enkelt familie skal have en reel valgfrihed til at indrette sig på den 
måde, der er bedst for netop den.

Når Kristeligt Folkeparti lægger vægt på familien, er det ikke fordi, vi alle skal leve i 
isolerede kernefamilier, der har nok i sig selv. Vores vision er den stik modsatte: Vi vil give 
familierne flere ressourcer, for at de kan få overskud til at engagere sig i fællesskabet og tage 
ansvar for deres medmennesker.

Værdier som tryghed, omsorg og ansvarlighed skal ikke kun udfolde sig i velfungerende 
familier, men udbredes til hele vores samfund.

Kristeligt Folkeparti arbejder for: * Barselsorloven udvidet til mindst et år * Tilskud til 
forældre, der passer deres børn selv * Lovsikret ret til nedsat arbejdstid for småbørnsfamilier 
* Bedre økonomiske vilkår for studerende forældre * Tilbud om rådgivning til ægtepar i krise

 Vi har ansvar for hinanden

Vi har både som fællesskab og som enkeltpersoner et ansvar for, at andre får mulighed for at 
leve et godt liv. Kristeligt Folkeparti vil gerne opbygge et samfund, der er præget af omsorg 
for mennesker, der har brug for hjælp.

Hvis vi som udgangspunkt ser på mennesker som en værdifuld ressource i stedet for som et 
problem, er vi nået langt.

Der er f.eks. brug for, at ældre bliver respekteret for, hvem de er, og hvad de kan – i stedet for 
at vi blot ser de ældre som én stor gruppe. For i den ene ende er der en gruppe meget svage 
ældre, der har brug for mere hjælp – mens der i den anden ende er meget friske ældre, der 
gerne vil arbejde og yde en indsats for fællesskabet, men ikke kan få lov.

Vi må ikke stiltiende affinde os med, at stadig flere danskere bliver udstødt – eller lader sig 
udstøde – af det gode selskab. Vi skal heller ikke acceptere, at omkring 9.000 mennesker i dag 
lever deres liv som hjemløse på gaden, og at stadig flere børn og unge kommer ud i 
narkomisbrug. 

Vi skal give hjælp til de mennesker, der har behov for det – men uden at vi tager ansvaret for 
deres eget liv fra dem. Vi skal arbejde hen imod et samfund, hvor der er plads til alle.

Kristeligt Folkeparti arbejder for: * At alle ældre får ret til tilstrækkelig hjemmehjælp, uden 
brugerbetaling * Flere plejeboliger, hvor personalet har tid til personlig omsorg * Bedre 
mulighed for at handicappede kan få et flexjob * En effektiv indsats overfor det stigende antal 
hjemløse * Bedre behandlingstilbud til alkohol- og narkomisbrugere

 - og ansvar for ”de andre”

Vores vigtigste opgave er, at vi tager hånd om vores nærmeste. Men vi lever i et samfund med 
så meget overflod og overskud, at vi har rigeligt råd til at vedkende os vores ansvar for de 
områder af verden, der er mindre heldigt stillet.

Vi danskere kan ikke redde hele verden. Men vi må hjælpe, hvor vi kan. Kristeligt Folkeparti 
mener, vi fortsat skal ligge helt i top, når det gælder hjælp til den tredje verden. 

En bedre støtte til de fattigste lande i verden vil medvirke til, at der bliver færre flygtninge. 
Men stadigvæk må vi også fremover være klar til at åbne vores døre for mennesker, der bliver 
forfulgt i deres hjemland.

Vi skal ikke acceptere, at flygtninge misbruger vores gæstfrihed. Men Kristeligt Folkeparti 
betragter ikke indvandringen som en trussel mod dansk kultur og danske værdier. De 
problemer, der er på udlændingeområdet, skyldes ikke antallet af flygtninge, der kommer til 
Danmark, men at vi ikke har formået at få dem integreret. Vores egne svigt på dette punkt må 
vi ikke lade gå ud over mennesker, der er i nød.

Kristeligt Folkeparti arbejder for: * At fastholde den danske ulandsbistand på et højt niveau * 
En mere effektiv anvendelse af bistanden * Oprettelse af et nævn mod etnisk diskrimination * 
Større indsats for at få indvandrere integreret i det danske samfund

 Et samfund med menneskeværd

De nye muligheder, som især genforskningen har givet os, er kolossale. For Kristeligt 
Folkeparti er det meget vigtigt, at vi holder et vågent øje med forskernes landvindinger og 
vurderer, hvad der er etisk forsvarligt.

Et hovedpunkt for os er, at der bliver værnet om menneskets værdi, fra foster til grav. Der er 
nogle grundlæggende forhold omkring liv og død, vi skal holde os fra. Vi ønsker ikke et 
samfund, hvor supermennesker bliver skabt ved manipulation med géner – hvor mennesker, 
der falder uden for det normale, bliver sorteret fra – og hvor mennesket bliver reduceret til 
reservedelslager.

Ofte bliver den tekniske udvikling karakteriseret som en glidebane, hvor vi alligevel ikke kan 
stoppe den devaluering af menneskets værdi, der bliver resultatet. Men vi skal ikke give op. 
Der er adskillige eksempler på, at det nytter at gøre en politisk indsats.

Vi kan glæde os over, at der er en voksende forståelse for nogle af de alvorlige etiske 
problemer. F.eks. fik Danmark i 1999 for første gang en samlet strategi for, hvordan vi skal 
reducere antallet af aborter.

Kristeligt Folkeparti arbejder for: * Forbud mod frasortering af fostre og befrugtede æg * 
Forbud mod genetisk manipulation med den menneskelige arvemasse * Oprettelse af flere 
hospicer med mulighed for at få den sidste pleje * At nedbringe antallet af aborter

 Vi skal passe på vores jord

Det er et mål for Kristeligt Folkeparti, at vi giver jorden videre til de kommende generationer 
i en bedre tilstand, end den har nu. Vi skal forvalte jorden ordentlig, så den også i fremtiden 
kan fungere som menneskers livsgrundlag.

Der må skabes en mere retfærdig fordeling af verdens velstand mellem den fattige og den rige 
del af verden. Hvis de rige lande fortsætter deres overforbrug af jordens ressourcer, vil det gå 
ud over den helt nødvendige stigning i levestandarden for verdens fattige.

Meget forurening skyldes et stadig større forbrug. Hvis vi skal vende udviklingen, så kommer 
vi ikke udenom, at det kræver ændringer i holdninger og livsstil, også i Danmark.

Vi vil arbejde for et samfund, hvor en øget vækst erstattes af ansvarlighed.

Miljøpolitikken præges stærkt af, hvilke interessegrupper der råber højst, og hvad der for 
tiden anses for at være mest politisk korrekt. Men vi skal ikke blot løbe efter flokken. Vi skal i 
stedet vurdere helheden, og få skabt en mere bæredygtig udvikling.

Kristeligt Folkeparti arbejder for: * At nedbringe CO-2 udslippet, især i transportsektoren * 
At udbygge den kollektive trafik i de store byer * Et nej til en bilbro over Femer Bælt * At 
skatten på forbrug og forurening øges, mens skat på arbejde sænkes * Større udbredelse af 
vedvarende energikilder, som f.eks. solvarme

 Politik på et kristent grundlag

Kristendom handler ikke kun om menneskers tro. Den handler også om vores forhold til 
hinanden, og om den måde vi bygger vores samfund op på.

Derfor har Danmark et Kristeligt Folkeparti.

Med betegnelsen ”kristeligt” ønsker vi at tilkendegive, at vi tager udgangspunkt i et kristent 
livs- og menneskesyn.

Med betegnelsen ”folkeparti” vil vi markere, at partiet er åbent for alle, og at vi ønsker at 
skabe et bedre samfund for hele befolkningen.

Vores opgave som parti er at fremme de værdier, som ligger i et kristent livs- og 
menneskesyn. Samfundet er i hastig udvikling, og de politiske vinde blæser hele tiden i 
skiftende retninger. Men de kristne værdier, som Kristeligt Folkeparti bygger på, er fortsat 
værdier for fremtiden.

 Af Leif E. Kristensen 01.05.2001 

Tilbage 

 


 
1

 
