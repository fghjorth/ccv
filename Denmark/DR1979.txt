Regeringen har givet op. Men desværre er det ikke kun SV-regeringen, der har måttet give op over 
for problemerne. Den måde, de såkaldt ansvarlige partier har administreret folkestyret på, har vist 
sig ude af stand til at klare de økonomiske problemer.
Det er den politik, Socialdemokratiet har ført i de senere år sammen med en række borgerlige 
partier, senest Venstre, der er brudt sammen.
Danmark befinder sig i en alvorlig økonomisk krise.
Ifølge regeringens egne økonomiske beregninger vil arbejdsløsheden fortsat vokse - til 260.000 
arbejdsløse i 1982-83 - hvis ikke den økonomiske politik ændres grundliggende. Underskuddet på 
betalingsbalancen bliver i år på over 16 milliarder kroner, og gælden til udlandet har passeret 70 
milliarder Kroner. Inflationen er en af de højeste i den vestlige verden. Skattetrykket vokser støt, og 
jord- og boligspekulationen har gode kår. Samtidig har regeringen og folketingsflertallet ladet det 
regne ned med diktater og restriktioner over Lønmodtagere og erhvervsliv.
Gældsætningen til udlandet må stoppes. Gælden skal betales af vore børn, og det er uanstændigt. 
Der sker - også på grund af EF-medlemskabet - en voksende national umyndiggørelse med fare for 
at vort land sættes direkte under udenlandsk administration.
Ud fra et samfundssyn, der hverken er konservativt-borgerligt eller socialistisk, men liberalt og 
socialt, siger Retsforbundet:
Et stabilt og handleskraftigt folkestyre
I den sidste halve snes år har Danmark prøvet to flertalsregeringer (VKR 1968-71 og SV 1978-79), 
der var uden handlekraft fordi kravet om enstemmighed mellem de deltagende partier lammede 
dem.
Vi har også oplevet en række mindretalsregeringer, som levede ustabilt. Vi måtte gennem flere 
august- og septemberforlig, men lige lidt hjalp det.
Vi må ændre vor parlamentariske statsskik, så vi kan nå frem til regeringsdannelser, der både er 
stabile og handlekraftige. SV-regeringen og de tidligere mindretalsregeringer, der har arbejdet med 
næsten faste samarbejdspartnere og nægtet samarbejde til andre sider, har lammet folketingets 
handleevne. De reelle flertal fra sag til sag har ikke kunnet komme til udtryk.
Valget åbner mulighed for de politiske forhandlinger, som SV-regeringen har blokeret for, men 
Retsforbundet vil ikke deltage i bogstavlegen om regeringsmulighederne, inden vælgerne har 
afgivet deres dom. Den slags ligegyldig snak fører bare debatten bort fra det, den bør dreje sig som.
Retsforbundet vil efter valget foreslå dannet en bred samarbejdsregering, som ikke på forhånd 
nødvendigvis skal være enig om ét og alt. Alle folketingets udvalgsberettigede partier bør have 
muligheden for at være med i en sådan regering. På den måde kan der både skabes politisk stabilitet 
en hel valgperiode igennem og træffes beslutninger Når vælgerne ved demokratiske valg 
sammensætter et folketing, må det være, fordi dette folketing skal fungere i et samarbejde - og ikke 
fordi den ene halvdel skal sætte den anden halvdel ud af kraft.
Stop for spekulation i jord og bolig
Den tøjlesløse, jord- og boligspekulation er asocial og forøger ejendomspriserne. Den fremmer 
inflationen/og tilskynder til passiv anbringelse af kapital som efter Retsforbundets opfattelse burde 
være anbragt i arbejdspladser i erhvervslivet. De værdistigninger, der spekuleres i, er større end 
samtlige lønudgifter i landet.
Retsforbundet finder, at spekulationsmulighederne må fjernes fra boligerne. Der skal ikke være 
specielle økonomiske eller skattemæssige fordele ved at eje sin bolig frem for at leje den. 
Ligestilling skabes nemmest ved at nedtrappe indkomstskatten og dens "fiduser" og ved, at det 
offentlige henter en større del af sine indtægter ved en løbende afgift på jordværdierne.
En sådan skatteomlægning skal foregå gradvis, og som et skridt i denne retning vil Retsforbundet 
foreslå en løbende afgift på den samfundsskabte jordværdistigning. Det vil betyde lavere skat, 
mindre misbrug af skattesystemet og større fordel ved at arbejde.
Vi foreslår et stop for udstykning af ejerlejligheder i boligmassen fra før 1966, indtil der er skabt 
sikkerhed for, at der ikke er spekulationsmuligheder. Så længe denne sikkerhed ikke er skabt, vil 
Retsforbundet også ved en ændring af saneringsloven sikre, at gode boliger ikke nedrives i 
spekulationsøjemed.
Retsforbundet finder det nødvendigt med en intensiveret byfornyelse, men nægter at medvirke til 
statskassefinansieret modernisering, så længe tilskudsbeløbene kan kapitaliseres af private.
Den vedtagne lov om kommunernes ret til ekspropriation af jord til byudviklingsformål 
gennemføres.
Retsforbundet Ønsker et boligmarked, hvor den enkelte frit kan vælge bolig efter ønske og behov. 
Det forudsætter imidlertid en jordreform, og at skattefordelen ved ejerboligen må aftrappes gradvis 
samtidig med en tilsvarende aftrapning af den støtte til lejerboliger, som ikke er socialt betinget.
Ved en sådan politik vil der ske en mere socialt retfærdig fordeling af skattebyrden. En farlig 
inflationskilde vil blive stækket, og opsparingen vil blive brugt til investering i arbejdspladser i 
erhvervslivet. En sådan politik muliggør et rentefald og bortfald af udlånsloftet. Samtidig opnås den 
mest progressive og effektive beskæftigelsespolitik, der kan tænkes. Den er liberal og uden 
snærende restriktioner og besværlig administration.
Frihed og ansvar på arbejdsmarkedet og i erhvervslivet
Retsforbundet afviser påstanden om, at landets ulykke skyldes for høje arbejdslønninger, og at det 
offentlige derfor skal diktere løn- og arbejdsvilkår gennem en såkaldt indkomstpolitik. 
Renteudgiften er især for de nye og ekspanderende virksomheder ofte en lige så stor 
omkostningsfaktor som lønningerne.
I tre overenskomstperioder i træk har regering og folketingsflertal imidlertid grebet ind i 
forhandlingerne på arbejdsmarkedet og dermed taget ansvaret fra parterne. Deres forhandlinger er 
derfor blevet uden alvor, fordi de har spekuleret taktisk i det politiske indgreb, som de vidste, ville 
komme.
Indkomstpolitikken har spillet fallit. I et samfund med delvis liberal økonomi som det danske, kan 
stat og folketing kun kontrollere nogle lønmodtageres indkomster, og erhvervslivets fortjenester går 
næsten fri trods al bureaukratisk, men nytteløs pris- og avancelovgivning En effektiv kontrol med 
alle indkomster kan kun praktiseres effektivt under et totalitært regime (socialistisk eller fascistisk) 
- og Retsforbundet afviser derfor tvangsindkomstpolitikken.
Det må være arbejdsmarkedets parters egen afgørelse - og ikke et lovgivningsanliggende - i hvilket 
omfang en spredning af ejendomsretten skal finde sted. Men Retsforbundet ser gerne, at 
lønmodtagerne opnår øget medejendomsret, decentralt på den enkelte virksomhed efter aftale 
mellem virksomheden og dens medarbejdere og uden en central fond.
Det må ligeledes være arbejdsmarkedets parters egen afgørelse, om der skal ske ændringer i 
dyrtidsreguleringen, så udefra kommende prisstigninger ikke indregnes i beregningsgrundlaget, 
men Retsforbundet ser gerne en sådan ordning gennemført ad frivillig vej. De indefrosne 
dyrtidsportioner er lønmodtagernes ejendom og bør udbetales til hver enkelt. Midlerne må ikke 
tilfalde lønmodtagernes organisationer.
Retsforbundet er det eneste liberale parti, der værner den frie forhandlingsret på arbejdsmarkedet. 
Det er ikke statsmagtens opgave at blande sig i det private arbejdsmarkeds forhold, undtagen på de 
afgrænsede områder, hvor livsvigtige samfundsfunktioner måtte udsættes for fare under en konflikt.
Hvis arbejdsmarkedets parter får deres ansvar tilbage, vil de også holde sådanne områder uden for 
konflikt i højere grad end de gør nu, hvor de skal påkalde sig politikernes opmærksomhed. Kun ved 
at overlade ansvaret til arbejdsmarkedets parter kan der blive mulighed for ansvarlige og realistiske 
overenskomstløsninger som kan holde.
Pris- og avanceloven ophæves til fordel for en mere effektiv antimonopollovgivning og 
effektivisering af monopoltilsynets indsats mod de egentlige monopoler.
En skattereform trænger sig på
Indkomstskatten er blevet så høj og skattereglerne så indviklede at det forstærker den økonomiske 
krise og udbygger den politiske tillidskløft.
Indkomstskattetrykket har alvorlige og uheldige følger for arbejdslyst, initiativ og beskæftigelse. 
Desuden tilskynder skattetrykket til skatteunddragelser, både i erhvervslivets dispositioner, i 
regnskaber, på selvangivelsen, ved måneskinsarbejde o.s.v. Indkomstskatten er en belastning for 
vort samfund. Retsforbundets jordreform og udgiftsreform vil skabe grundlag for en lettelse i 
indkomstskattetrykket, hvorved en del af problemerne forsvinder.
Retsforbundet foreslår en forhøjelse af personfradraget Vi ønsker resterne af den 
ægteskabsdiskriminerende sambeskatning fjernet. Vi ønsker proportionalstrækket hævet, så 
almindelige arbejdsindkomster ikke bliver beskattet ekstra hårdt ved en ekstra indsats. Initiativet vil 
blive stærkt fremmet, når den sidst tjente krone ved arbejdsindsats ikke brandskattes som nu. 
Retsforbundet ønsker ikke, at man skal have skattepræmiering gennem særlige fradragsordninger, 
som kun de højeste indkomster kan udnytte.
Retsforbundet modsætter sig en forhøjelse af merværdiafgiften og af motorbeskatningen. 
Retsforbundet vil ud fra ønsket om, at trafikanlæggenes brugere bør betale anlæggene, anbefale en 
vejafgift på tung udenlandsk transittrafik i Danmark Vi vender os imod regeringens og de 
borgerlige partiers afgiftspolitik,, der atter og atter hæver befolkningens leveomkostninger, rammer 
socialt uretfærdigt/og tilmed skaber geografisk uligestilling i kraft af en konkurrenceforvridende 
grænsehandel, man ikke har turdet standse af hensyn til EF.
En udgiftsreform må gennemføres
De skiftende regeringspartiers eftergivenhed over for pressionsgrupper og deres manglende 
afklaring af, hvad offentlige midler bør bruges til, har medført et alt for stort offentligt forbrug.
Der må sondres mellem egentlige fællesopgaver og opgaver, som borgerne selv kan og bør løse. 
Retsforbundet afviser derfor vilkårligt virkende, men forholdsmæssigt "lige store" nedskæringer. 
Men hele ministeriers ressortområder bør ikke friholdes fra besparelser gennem langtrækkende 
aftaler, som det er sket med forsvarsforligene, hvori der er garanteret pristalsregulering af 
udgifterne.
Retsforbundet foreslår, at støtte til særinteresser fjernes. De erhvervsøkonomiske tilskud er 
konkurrenceforvridende og bevirker, at befolkningen belastes af endnu højere skatteprocenter med 
deraf følgende lønkrav.
Sociale ydelser bør i højere omfang gives, hvor der er egentlige behov, f. eks. til særforsorgen og 
pensionister. Det bør være folks reelle indkomst, der bør danne grundlag for tildeling af sociale 
ydelser.
På baggrund af ledighedssituationen fremskyndes offentlige arbejder, som alligevel skal 
iværksættes. Anlæg af cykelstier bør fremmes.
En liberal energipolitik
Der må ikke lægges hindringer i vejen for udvikling og udnyttelse af alternative energikilder. Særlig 
de vedvarende energikilder bør videreudvikles af hensyn til forsyningssikkerheden.
Retsforbundet er modstander af, at der lægges afgifter på energiforbrug, blot for at skaffe penge i 
statskassen. Vi vil heller ikke gå med til rationeringer, medmindre der foreligger en akut forsynings-
krise.
Der bør ikke bygges atomkraftværker i Danmark på nuværende tidspunkt. En eventuel beslutning 
om atomkraft i Danmark bør ikke finde sted,, før der er skabt sikkerhed for betryggende opbevaring 
og bortskaffelse af radioaktive affaldsstoffer og sikkerhed for reaktordriften.
Forud for den varslede folkeafstemning om a-kraft bør der også udarbejdes en alternativ energiplan 
uden a-kraft. Dette er en forudsætning for, at en folkeafstemning kan finde sted på et rimeligt 
grundlag. Forurening fra konventionelle kraftværker må begrænses mest muligt.
Retsforbundet modsætter sig Danmarks deltagelse i EF's fælles energipolitik men støtter et nordisk 
energipolitisk samarbejde og fælles optræden i OECD over for OPEC-landene og de multinationale 
olieselskaber.
De ressourcer, som befinder sig i den danske del af Nordsøen, tilhører det danske samfund. Den 
danske stat må derfor varetage befolkningens interesser over for DUC (Dansk Undergrunds 
Consortium) mere håndfast end det er sket hidtil.
Hvis det kan gøres med fordel, bør DONG (det offentligt ejede selskab, Dansk Olie- og Naturgas) 
have mulighed for at købe olie direk-te hos producentlandene for at sikre forsyningerne og for 
gennem statslig import at give de private olieselskaber konkurrence.
Lige muligheder for uddannelse
Et af Danmarks væsentligste aktiver er en veluddannet befolkning. Vi må derfor undgå, at landets 
økonomiske problemer forringer vor uddannelsesmæssige standard, da det vil forstærke og forlænge 
krisen og da det vil forstærke ulighederne i samfundet.
Retsforbundet modsætter sig derfor, at der sker forringelser på uddannelsesområdet, hvad enten det 
drejer sig om boglig eller praktisk uddannelse. Al erfaring viser, at adgangsbegrænsninger til 
uddannelser skaber skævheder, og de støder mange uddannelsessøgende over i nogle uddannelser, 
som de ikke ønsker, og som der måske heller ikke er brug for, eller de uddannelsessøgende sættes i 
en situation, hvor de hverken kan få uddannelse eller arbejde. Retsforbundet vil arbejde for, at 
enhver egnet kan få den uddannelse, vedkommende ønsker.
Retsforbundet foreslår Statens Uddannelsesstøtte omlagt til statslån, som er rente- og afdragsfrie i 
uddannelsestiden. Lånene stilles til rådighed for både teoretiske og praktiske uddannelser. De ydes 
uden hensyn til forældrenes indkomstforhold og forrentes og afdrages efter uddannelsestidens 
ophør.
Retsforbundet modsætter sig, at en del af ungdommen rives ud af et uddannelsesforløb eller et 
beskæftigelsesforhold ved tvangsudskrivning til forsvar, civilforsvar eller militærnægtertjeneste. 
Værnene må i stedet skaffe og fastholde tilstrækkeligt mandskab ved en rimelig aflønning og 
rimelige arbejdsvilkår. Indtil frivillighedsprincippet er gennemført, indføres ligestilling med hensyn 
til løn og tjenestetid mellem civile og militære værnepligtige.
Danmark skal selv bestemme
Valget til EF-parlamentet i juni viste, at EF-modstanden i Danmark har stor styrke og stor folkelig 
bredde.
Denne protest imod EF's udvikling må også manifestere sig ved valg til det danske folketing, for det 
er i folketinget og dets markedsudvalg, danskerne skal føre kontrol med udviklingen i EF. Mindst 
1/6 af folketingets medlemmer må være konsekvente EF-modstandere for at sikre, at lovforslag fra 
EF-partierne om yderligere suverænitetsafgivelse bringes til folkeafstemning - og hindres ad den 
vej. Retsforbundets indflydelse er afgørende for, at dette sikres. Det er endelig det danske folketing, 
der til sin tid, skal beslutte, at Danmark skal afløse medlemskabet med en frihandelsaftale, som 
f.eks. de andre nordiske landes.
Kun det danske folk kan og skal løse Danmarks problemer. Retsforbundet er det eneste ikke-
socialistiske parti, som konsekvent hævder Danmarks selvbestemmelsesret og dermed vore 
muligheder for selv at klare problemerne.
Deltagelsen i EF's fælles valutasystem (EMS) har gennem kronens lænkning til D-marken medført 
en kunstig opskrivning af kronen og dermed svækket vore virksomheders konkurrenceevne og 
dermed beskæftigelsen og betalingsbalancen.
Danmark bør frigøre sig fra EMS-samarbejdet, og kronekursen bør efter en overgangsperiode 
frigives, så kursen afpasses efter udbud og efterspørgsel. En sådan ny valutapolitik må ledsages af 
egnede foranstaltninger mod eventuelle inflationsvirkninger som beskrevet i andre afsnit i dette 
program. Denne valutapolitik vil bedre konkurrenceevnen og beskæftigelsen betydeligt.
Retsforbundet er det eneste parti, der bekæmper EF's protektionistiske handelspolitik, der er til 
skade for danske interesser, og som er til skade for en positiv udvikling mellem rige og fattige 
lande.
Retsforbundet er det eneste liberale parti, der i folketinget bekæm-1per EF's planøkonomiske, 
bureaukratiske og kostbare landbrugspolitik, som skader forbrugerne og heller ikke er i dansk 
interesse.
Stem på Danmarks Retsforbund, liste E
"Et økonomisk og politisk systemskifte er nødvendigt.
Vi appellerer til vælgerne om støtte til denne reformpolitik for national selvstændighed, økonomisk 
frihed, social retfærdighed og selvbestemmelsesret for den enkelte.
Med udgangspunkt i dette valgprogram tilsiger Retsforbundet sin positive vilje til samarbejde med 
alle folketingets partier.
Stem på Danmarks Retsforbund - Liste E.

