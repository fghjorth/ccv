Socialistisk Folkepartis valgmanifest 1979
Socialistisk Folkeparti hilser SV-regeringens sammenbrud med stor tilfredshed. Bortset fra 
efterlønsordningen - hvis principper første gang blev foreslået af SF og SiD - har denne regering 
været præget af reformstop og indgreb, der især har ramt de dårligst stillede, krænket 
lønmodtagernes faglige rettigheder og forværret landets økonomiske situation og befolkningens 
levevilkår.
Alligevel var begge regeringspartier enige om at fortsætte en nedskærings- og indkomstpolitik, der 
er til gavn for profitterne, mens realindkomsten for store befolkningsgrupper falder. Og de var ved 
at forberede et nyt attentat på dyrtidsreguleringen.
Men de var uenige om formen. Venstre ønskede et nøgent, utilsløret indgreb, og denne politik er nu 
overtaget af de partier, der vil danne en sort firkantregering. Under pres fra arbejdspladserne måtte 
LO imidlertid forlange af Socialdemokratiet, at de nye indgreb skulle garneres med visse beskedne 
indrømmelser.
Derfor gik SV-regeringen i stykker. Nu forsøger Socialdemokratiet og "den sorte firkant" at bilde 
befolkningen ind, at valget kun drejer sig om indkomstpolitikkens former, I kulissen står Glistrup 
med et program, der vil give spekulanterne totalt frie tøjler og finansiere skattelettelser gennem 
drastisk nedskæringer, der ganske som indkomstpolitikken vil ramme de dårligst stillede. I 
virkeligheden er Glistrups politik blot en særlig brutal udgave af den hidtidige krisepolitik.
Hvad valget gælder
Valget den 23. oktober er i virkeligheden et valg mellem den hidtidige krisepolitik og en helt anden 
krisepolitik, der ikke er indrettet efter troen på, at større profitter har en helbredende virkning.
Socialistisk Folkepartis krisepolitik tager sit udgangspunkt i den givne virkelighed, men bryder med 
kapitalens krav. Kapitalens krise skal ikke besvares med øget profitdannelse og reformpause, men 
med store reformer, der svækker pengemagten.
Den krisepolitik, SF lægger frem, svarer til forslag og krav fra arbejdspladserne og store dele af 
fagbevægelsen. Jo stærkere SF star på valgdagen, desto større er mulighederne for at tvinge også 
Socialdemokratiet til at opgive den hidtidige krisepolitik. SF vil bruge disse muligheder.
Situationen er yderst alvorlig. Herom vidner arbejdsløshed, prisstigninger, udlandsgæld, rentebyrde 
og forringelse af den brede befolknings levefod. Det er klart, at vanskelighederne ikke kan løses i et 
snuptag eller uden omkostninger.
Men byrderne må fordeles socialt retfærdigt, og en virkningsfuld krisepolitik må svække kapitalens 
magt, satse på beskæftigelse, sparsommelig omgang med ressourcerne, nedbringelse af 
betalingsbalance-underskuddet. Og styrkelse af demokratiet. Disse principper er ledetråden for SFs 
alternative krisepolitik, der har følgende hovedpunkter.
Energipolitik uden atomkraft
DER må straks udarbejdes og iværksættes en energi- og ressourcepolitisk plan, der ikke bygger på 
atomkraft, men på hurtig udvikling af de vedvarende energikilder, naturgas, kraftvarmeværker og 
kraftige besparelser. Samfundet skal tage initiativ til størst muligt genbrug af ressourcer. Denne 
plan skal finansieres af en afgift på råenergi, der i modsætning til de energiafgifter, 
folketingsflertallet vedtog i juni, skal være socialt afbalanceret. Satserne må lægges sådan, at
de opmuntrer til besparelser i husholdninger, trafik og erhvervsliv.
Staten må gå direkte ind i energiforsyningen og varetage væsentlige dele heraf, bl.a. ved 
langtidskontrakter med olieproducerende etater, så de multinationale selskabers indflydelse 
formindskes.
Statens kontrakt med DUC om Nordsø-koncessionerne må ophæves, således at Danmark kan sikre 
sig billige og stabile energitilførsler fra det danske område i Nordsøen,
En effektiv beskæftigelses- og erhvervspolitik
Mange nye arbejdspladser kan skabes ved gennemførelse af den energipolitiske plan og på andre 
måder, bl.a., ved et intensiveret byggeri. Samfundet må oprette nye, offentligt ejede virksomheder 
til fremme af beskæftigelse og samfundsnyttig produktion, f.eks. genbrug, alternativ 
energiproduktion og produktion af byggematerialer. Personalet i de offentlige institutioner, der 
betjener befolkningen, må forøges, så det svarer til behovet.
Den mængde arbejde, der er til rådighed, må fordeles socialt rigtigt. Derved banes der vej for 
påtrængende reformer. Overarbejdet må forsvinde. Der må indføres udvidet barselsorlov for begge 
køn. Der må skaffes arbejdspladser og uddannelse, især for de unge og kvinderne, indføres 
kønskvotering ved offentlige beskæftigelsesarbejder og gøres en særlig indsats for 
erhvervsvejledning for kvinderne Og de pressede og sundhedsfarlige arbejdsforhold, som også 
indebærer, at kun de yngste og stærkeste kan deltage i produktionen, skal afskaffes.
Den offentlige erhvervsstøtte - i dag et beløb på mange milliarder kroner - må totalt omlægges, så 
den alene tjener oprettelse af arbejdspladser, et menneskevenligt arbejdsmiljø og en 
samfundsgavnlig produktion. De ansatte skal have ret til at kontrollere, at disse betingelser 
overholdes. Staten skal benytte erhvervsstøtten som et redskab til styring af erhvervsudviklingen i 
overensstemmelse med disse principper, bl.a. til gavn for produktion, der kan erstattes importerede 
produkter, til fremme af genbrug og til støtte for kriseramte eksportvirksomheder som 
skibsværftsindustrien. Denne erhvervspolitik bør suppleres med importbegrænsning af 
luksusbetonede og særlig ressourcekrævende varer.
En boligreform med socialt sigte
boligen skal ikke være et Spekulationsobjekt eller en kostbar luksus.
Derfor skal den nuværende finansiering ved hjælp af et "obligationslotteri" gradvis afløses af 
offentlig finansiering til fast, lav rente. Målet må være, at udgiften til en almindelig bolig ikke 
overstiger 15 procent af en almindelig indkomst.
Der må straks gøres en omfattende indsats for byforbedring finansieret og styret af samfundet. 
Udstykningen af ejerlejligheder i den eksisterende boligmasse må omgående standses. og 
boligbyggeriet i den almennyttige sektor må forøges kraftigt,
Ejere og lejere skal ligestilles derved, at boligformen bliver indkomstskatten uvedkommende,
En skattereform efter evne-princippet
SF afviser kategorisk skattelettelser, der finansieres gennem sociale nedskæringer. Også derfor siger 
vi nej til de sorte firkant-partiers ideer, om at bruge skattelettelser som led i indkomstpolitik. I 
øvrigt ser vi ingen mulighed for en formindskelse af de samlede skatteindtægter. Men vi ønsker en
anden fordeling af skattebyrden, så den lettest for de lave indkomster,
Så vil en skattereform, der sikrer en socialt retfærdig byrdefordeling. Derfor må vi forhindre 
velhaverne i at unddrage sig beskatning. Der må ryddes kraftigt ud i fradragsjunglen, så der banes 
vej for beskatning af bruttoindkomsten. Beskatningen af store indkomster og formuer må skærpes. 
En særlig éngangs-beskatning af store formuer ("millionærbeskatning") må gennemføres. Fonds, 
pensionskasser og multinationale selskaber må fuldt ud inddrages under beskatning. På denne 
baggrund kan den skattefri bundgrænse og det faste lønmodtagerfradrag forhøjes.
En skattereform må desuden omfatte indgreb mod kapitalgevinster - med henblik på en total 
afskaffelse af disse og alle andre arbejdsfrie indkomster. Rentefradragsretten for privat gæld, bl.a. i 
ejendomme, må forsvinde gennem aftrapning over en årrække. Til gengæld ophæves beskatningen 
af det såkaldte overskud på tilsvarende måde.
De demokratiske rettigheder må forsvares
Den hidtidige krisepolitik har ikke kun vedrørt økonomiske spørgsmål, men hele det klima, hvori 
samfundet fungerer og de menneskelige forhold tager form. Den har omfattet dybt foruroligende 
angreb på de demokratiske rettigheder. Det er på høje tid, at der nu sættes et modangreb ind.
Fagbevægelsen er den arbejdende befolknings største masseorganisation. Dens selvstændighed må 
sikres gennem garantier mod statslige indgreb i den kommende overenskomstsituation, fuldstændig 
afkriminalisering af aktionsretten og demokratisering af forligsmandsloven samt sikkerhed mod 
forfølgelse af sikkerheds- og tillidsrepræsentanter.
Den automatiske dyrtidsregulering er mange lønmodtageres eneste værn mod udhuling af deres 
tilsikrede økonomiske rettigheder. Derfor afviser SF ethvert indgreb heri. De indefrosne 
dyrtidsportioner må udbetales til lønmodtagerne nu. Arbejdsgiverne skal udrede værdien af disse 
portioner,
Retssikkerheden må forbedres gennem ophævelse af de indskrænkninger i sigtedes rettigheder, som 
skyldes retsplejereformen i 1978. Efterretningstjenesterne må bringes under parlamentarisk kontrol. 
Brug af varetægtsfængsling indskrænkes og total isolation af fanger forbydes. Udenlandske 
arbejdere i Danmark må sikres samme retssikkerhed som danskere. Politiet skal holde op med at 
udspionere og infiltrere faglige aktioner. Fagbevægelsens hævdvundne ret til at foretage blokader 
må respekteres.
Lære- og metodefriheden i uddannelsessektoren skal værnes og udbygges. Ytringsfriheden må 
sikres for alle
 medarbejdere i den offentlige sektor, herunder radio og TV.
Indførelse af virksomhedsdemokrati må forberedes grundigt så reformen i sin udformning afspejler 
et bredt krav fra lønmodtagerne. Derfor må reformen både omfatte en demokratisk ledet 
lønmodtagerfond baseret på princippet om solidaritet og sikring af lønmodtagernes 
medbestemmelse over deres daglige arbejdssituation. Føret når det sidste krav fuldt ud tilgodeses, 
vil en sådan reform få den fornødne folkelige opbakning.
Den sociale standard skal genskabes og forbedres
Foruden de reformer som beskæftigelsessituationen gør aktuelle, er det nødvendigt at genskabe og 
forbedre den sociale standard på en række områder.
Alle de indskrænkninger i dø arbejdssøgendes rettigheder, som er gennemført i de senere år, må 
straks ophæves.
Efg-uddannelserne må udbygges, lønnen i basis-året må genindføres, og det offentlige må sørge for 
flere praktikpladser, ikke mindst for kvinderne, således at mesterlæren helt kan forsvinde. Statens 
uddannelsesstøtte skal forbedres, så den dækker de studerendes leveomkostninger. Banklånene må 
som en begyndelse udskiftes med rentefri statslån. Adgangsbegrænsningerne må afvikles. Der må 
sikres tilstrækkelig med boliger til unge under uddannelse.
Pensionisternes vilkår må forbedres væsentligt. De må have tilskud til dækning af de byrder, de er 
blevet pålagt ved den senere tids olieprisforhøjelser og afgifter. Ved en fremtidig pensionsreform vil 
SF arbejde for, at især de dårligst stillede pensionister opnår forbedringer.
Der må ske en kraftig udvidelse af tjenesteydelserne i den offentlige sektor, især i 
daginstitutionerne, i åndssvageforsorgen og i plejehjemssektoren, samt i den kollektive trafik lige 
som der må tages skridt til at forbedre trafiksikkerheden (flere cykelstier; sikring af skolevejene, 
anlæg af, § 40 gader).  Målet er hurtigst muligt at blive i stand til at imødekomme det faktiske 
behov.
Bekæmpelsen af krisen vil uundgåeligt lægge byrder på befolkningen, og derfor er det yderst 
vigtigt, at disse byrder fordeles socialt retfærdigt. En almindelig momsfritagelse for fødevarer vil 
være et betydningsfuldt led i en social fordelingspolitik, da billiggørelsen af fødevarerne især vil 
komme den brede befolkning til gode.
Skær ned på militærudgifterne! Nej til oprustning!
SF ønsker afrustning af Danmark. Dansk militær er i bedste fald nytteløst, i værste fald skadeligt, 
Selv om der ikke er flertal herfor i øjeblikket, burde man i det mindste straks skære ned på 
militærudgifterne. Det er en helt utidig ødselhed, at det kriseramte Danmark bruger ca, syv 
milliarder kroner årligt på krigsforberedelser. Det er ressourcespild og energifråds.
Det nyvalgte folketing skal inden længe tage stilling til NATOs planer om ny atom-oprustning i 
Europa og til et nyt dansk forsvarsforlig. Det er vigtigt, et modstanden mod dette vanvid kommer 
klart frem SF siger kategorisk nej til oprustningen/Rustningskapløbet må og skal standses, og 
Danmark må være med til at standse det SF forlanger, at Danmark siger
nej til de nye oprustningsplaner og i stedet indleder en sikkerhedspolitik, der forebygger konflikter.
SF har altid stemt imod oprustningen herhjemme og agter at blive ved med det. Derfor vil vi ikke 
deltage i det kommende forsvarsforlig, men vil benytte anledningen til at rejse en ny debat om 
farerne ved dansk oprustning.
Krisen, reformerne og samfundsøkonomien
En del af denne krisepolitik koster penge, og derfor er vi heller ikke med til at love generelle 
skattenedsættelser. Men mange reformer er billigere, end mange tror, for alle reformer, der 
formindsker arbejdsløsheden skal ses i forhold til de 10 milliarder kroner, som den nuværende 
arbejdsløshed hvert år koster samfundet. Endvidere betyder SFs forslag vedrørende militæret store 
besparelser.
Fælles for alle SFs kriseforslag er, at de på kort sigt næsten ikke belaster betalingsbalancen og på 
langt sigt indebærer en væsentlig forbedring af den, samtidig med at de straks vil medføre en stor 
nedgang i ledigheden. Desuden betyder skattereform og indgreb mod kapitalgevinster en kraftig 
beskæring af købekraft, ligeledes til ravn for betalingsbalancen. Alene i 1973-77 beløb de rene 
kapitalgevinster sig til ca. 60 milliarder kroner, hvoraf en stor del blev omsat i forbrug.
Alligevel kan der være brug for hurtigt virkende foranstaltninger. SF foreslår en tidsbegrænset 
indførelse af en importafgift på alle udenlandske varer, bortset fra råvarer, halvfabrikata, 
ulandsvarer i øvrigt og øvrige varer, der anvendes som materialer og hjælpestoffer i 
eksportindustrien. En 10 procents afgift kan på et enkelt år nedbringe underskud
det på betalingsbalancen med ca, tre milliarder kroner, som det skete i 1971 uden at det går ud over 
beskæftigelsen. Den indvending, man retter mod et sådant skridt, er at det er forbudt som følge af 
EF-medlemsskabet. Men for det første findes der selv i Rom-traktet en ventil, som kan bruges og 
for det andet nægter vi kategorisk at lade EP diktere vores økonomiske politik.
SF i det kommende folketing
Gennem en krisepolitik af denne art kan udviklingen vendes. Denne politik er i overensstemmelse 
med den arbejdende befolknings interesser og følgelig med hele landets.
Vi advarer befolkningen mod at hoppe på den limpind, at man skal vælge mellem to slags 
indkomstpolitiks. Socialdemokratiets og den sorte firkants eller mellem tre slags 
nedskæringspolitik. Socialdemokratiets, den sorte firkants eller Glistrups. I alle disse tilfælde er der 
faktisk tale om en videreførelse af det sidste femårs nytteløse og asociale krisepolitik.
Valget står i virkeligheden mellem den hidtidige krisepolitik og en ny krisepolitik, i 
overensstemmelse med krav fra arbejdspladser og store dele af fagbevægelsen. Det er denne 
krisepolitik. Socialistisk Folkeparti har formuleret og går tilvalg på. SF vil gøre alt for at fremme 
den politik. Vore muligheder for at gøre det afhænger af den styrke, vælgerne giver SF i det 
kommende folketing, og den aktivitet, som derefter udfoldes i befolkningen og på arbejdspladserne.
I det kommende folketing er SF indstillet på samarbejde og forhandlinger om denne krisepolitik. 
Vort nej til indkomstpolitik, som uundgåeligt bliver til løntrykkeri og til atomkraft NATO, EF og 
militarisme er et kategorisk nej, og herom kan der ikke forhandles. Men derudover er vore forslag 
og tanker ikke ultimative. SF’s krise- og reformprogram afspejler, hvad der er brug for i den givne 
situation. Men intet parti kan diktere noget, og godt det samme. Derfor vil vi arbejde på at præge 
den kommende politik mest muligt med vore synspunkter, og vi er åbne for alle forhandlinger 
herom.
Betydelige muligheder for fremskridt blev spildt i 1977-79 som følge af Socialdemokratiets 
holdning. Hvis dette parti havde villet det, havde der givetvis været flertal for et udstyknings-
stop for ejerlejligheder og et forbud mod overarbejde - og sandsynligvis for en skatte- og 
boligreform med socialt sigte.
Sådanne muligheder må ikke tabes på gulvet en gang til.
Men det forhindrer man kun gennem en meget kraftig styrkelse
af Socialistisk Folkeparti. Derved baner man også vej for en ny krisepolitik på lønmodtagernes 
præmisser.
Vi opfordrer vælgerne til at sætte kryds ved liste F. Så SF står stærkt i forhandlingerne om den 
kommende tids politik. SF’s styrke vil blive brugt i overensstemmelse med dette
program.

