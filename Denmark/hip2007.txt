Selv om man har nået en alder, hvor man har brug for en hjælpende hånd, fordi bentøjet svigter, synet er sløret eller kræfterne ikke helt slår til, skal man stadig anses som et helt individ. Med individuelle ønsker og behov.

SF's vision er et samfund, hvor man anerkender, at en anstændig og værdig omsorg tager tid. Hvor man som ældre oplever trygheden i, at plejepersonalet også har tid til en snak og en kop kaffe..

SF mener, der er behov for langt flere medarbejdere i ældreplejen. De kommende år kommer der markant flere ældre mennesker samtidig med at flere hundredetusinde offentligt ansatte går på efterløn eller pension. Det er en udfordring, der kræver politisk handling nu. 


SF vil arbejde for:

°   5.000 flere ansatte i ældreplejen.

°   2.000 kr. mere i løn om måneden til personalet i plejesektoren.

°   Mindre minuttyranni og papirnusseri - mere tid til omsorg

For SF ønsker en ældreomsorg, hvor man respekterer hver enkelt ældres individuelle ønsker og behov, og ældre ikke sidder alene tilbage. Hvor det ikke er systemet, der bestemmer, hvad man som ældre har brug for, men hvor den ældre bliver respekteret som et menneske, der selv er klar over, hvor behovet for hjælp er størst. 

SF's vision er en ældreomsorg, hvor plejepersonale anerkendes for deres faglighed og værdifulde arbejde. Hvor de har tid til at lytte og hyggesnakke med de ældre, tid til at give personlig omsorg og tid til en ordentlig rengøring, så den ældre vil glæde sig over at invitere gæster i sit hjem. Hvor medarbejderne ikke går ned med stres og ikke styres af stopure og blanketter, men af faglighed. 

SF vil ikke udsulte den offentlige ældrepleje, som VK-regeringen og Dansk Folkepartis gør ved deres fortsatte hetz mod kommunerne. SF vil give kommunerne et økonomisk råderum, så de kan behandle ældre mennesker med værdighed og sikre medarbejderne ordentlige arbejdsvilkår. SF vil erstatte regeringens og Dansk Folkepartis kontrolfokusering og mistillid med tillid til medarbejdernes faglige kunnen.

SF's vision er en ældreomsorg, hvor der ikke blot bliver talt om de ældres og medarbejdernes forhold, men også handlet. SF vil gøre noget ved problemer og sørge for, at det er trygt at blive gammel i Danmark. 

SF vil skabe en folkeskole, der giver børnene ideelle forhold for deres læring. En skole, hvor ethvert barn tidligt oplever glæden ved det univers, der åbner sig, når man kan læse selv. En skole, hvor alle børn lærer de basale færdigheder. En skole, der samtidig anerkender, at vejen til læring er forskellig fra barn til barn - ligesom test og elevplaner ikke lærer vores børn at regne og skrive.


Et godt samfund tager vare på sine børn. Værdsætter deres forskellighed, nysgerrighed og sårbarhed. Passer på dem. 

SF vil skabe en folkeskole, der giver børnene ideelle forhold for deres læring. En skole, hvor ethvert barn tidligt oplever glæden ved det univers, der åbner sig, når man kan læse selv. En skole, hvor alle børn lærer de basale færdigheder. En skole, der samtidig anerkender, at vejen til læring er forskellig fra barn til barn - ligesom test og elevplaner ikke lærer vores børn at regne og skrive. 

SF vil arbejde for:

Højst 22 elever i klassen 
2 lærere pr. klasse i de første 3 år  
Nye fysiklokaler og ordentlige toiletter 
Hvordan skal det kunne lade sig gøre at lære at læse, hvis bordene vipper og klasserne er overfyldte? SF vil investere massivt i faglokaler, skolebøger og idrætsfaciliteter og ikke acceptere, at forældrene læser lektier med deres børn med danskbøger, de kan genkende fra deres egen barndom. SF vil have en tidssvarende skole.

SF vil arbejde for, at der i løbet af få år er sikkerhed for, at hvert skolebarn har en dansklærer, der har liniefag i dansk og en matematiklærer med liniefag i matematik. Naturligvis. Hvor der er færre børn i klasserne, og de alle tilbydes et gratis, sundt måltid mad. 

SF's vision er en skole, der fungerer som løftestang for de børn, der ikke har bogligheden med hjemmefra. En skole, hvor der er flere lærere i hver klasse med tid og forudsætninger til at give en passende undervisning. SF vil sikre alle lærere mulighed for efteruddannelse og ordentlige arbejdsvilkår. Vi vil ikke acceptere, at hver dag skal være en kamp for at kunne gennemføre en ordentlig undervisning.

For både børnene og lærerne gælder det, at nok så mange gode intentioner ikke kan gøre det alene. SF vil kæmpe for det.

Algesuppe, juleaften i regnvejr, oversvømmelser i Sydtyskland og Indien. Klimatruslen er en realitet og skal bremses. Det kan den også, og vi har praktisk talt alt, hvad vi behøver, for at gøre det. Men det haster.


SF er parat til at tage ansvar for en langt mere realistisk og ambitiøs klimastrategi, som ikke alene retter op på seks års forsømmelser, men som også bringer Danmark i front, når det gælder klimavenlig trafik, forsyningssikker vedvarende energi og effektiv udnyttelse af energi.

SF vil arbejde for:

- En ny vindmøllepark på havet hvert andet år 

- Billigere og bedre kollektiv trafik 

- Energisparende forbrug gøres billigt - alle elpærer skiftes til sparepærer 

SF er parat til at investere massivt i udvikling af miljørigtig teknologi og derigennem bl.a. sikre, at Danmark får en ny havvindmøllepark hvert andet år. 

SF vil udnytte de gode danske erfaringer og udvikle klimavenlige løsninger, der kan eksporteres til resten af verden. For klimatruslen er ikke kun et dansk problem. Det er globalt og kan få katastrofale konsekvenser for hele verden. Tørke og oversvømmelser vil skabe sult og flygtningestrømme.


SF vil gøre den kollektive trafik bedre og billigere. Mærkbart bedre og billigere. SF vil udbygge tognettet og busruterne så meget, at vi ikke har brug for at køre mere i bil, end vi gør i dag. Det skal heller ikke koste så meget at bruge kollektiv trafik, hvis det står til SF - 10 kroner for en busbillet i byerne. Vi vil arbejde for, at den miljørigtige bil bliver billigere, og at du kan stole på at bussen eller toget bringer dig frem i tide.

Det er ikke gratis, at stoppe klimaforandringerne. Men jo længere tid vi venter, desto dyrere bliver det. Stormulykker, oversvømmelser, flygtningestrømme. 

SF er parat til at gøre en forskel. Men vi har brug for din opbakning.
