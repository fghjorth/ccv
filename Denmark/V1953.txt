Tirsdag den 21. april afholdes der folketingsvalg og valgmandsvalg til landstinget. Foranledningen 
til valgene er den foreslåede og af rigsdagens fem demokratiske partier vedtagne ændring af 
grundloven. Forfatningsændringen, der øger vælgernes indflydelse og yderligere udbygger 
sikringen af ejendomsretten, skal der tages stilling til ved folkeafstemningen den 28. maj.
Folkeafstemningen er således afgørende, hvad grundloven angår, medens valgdagen den 21. april er 
bestemmende for, om det skal være regeringen Erik Eriksen eller en regering af socialistisk 
sammensætning, der frem i tiden skal lede lovgivningsarbejdet.
Forholdene var, da den nuværende regering, udgået af et samarbejde mellem Venstre og Det 
konservative Folkeparti, trådte til, økonomisk vanskelige. Frigørelsen af erhvervslivet var gået i stå. 
Betydende varegrupper var overført til bunden liste. Der var underskud på valutabalancen. Priser og 
lønninger var stigende og beskæftigelsen ustabil på grund af den skete svækkelse af erhvervslivets 
konkurrenceevne.
I den tid, der er forløbet siden regeringsskiftet i 1950, er der på trods af de ugunstigere vilkår end i 
Hans Hedtoft-perioden, sket så betydende fremskridt, at resultaterne i dag omtales med den største 
anerkendelse i udlandet. 
Regeringens mål var at gøre Danmark til et selvhjulpet land. Vi er på vej mod målet. Skridt for 
skridt er det stadig gået fremad.
Den strammere penge- og finanspolitik, det efter regeringens tiltræden var nødvendigt at 
gennemføre for at bringe orden i økonomien, har allerede nu kunnet lempes.' Pengenes 
værdiforringelse og prisstigningerne er standset. Valutaunderskuddet er ændret til overskud og 
liberaliseringen betydeligt forøget. Der er blevet større råderum for den frie konkurrence.
Omstillingen til de friere forhold har medført visse overgangsvanskeligheder, men de synes nu 
overvundet. Både produktion og beskæftigelse er kommet ind i et roligere leje, og hvis de ydre 
vilkår ikke forværres, er der mulighed for en fortsat varig forøgelse af beskæftigelsen og for 
opretholdelse af en høj social standard.
Hvad vi kan producere og sælge er bestemmende for den levestandard, vi kan opnå.
I takt med bedringen af de økonomiske forhold har regeringen lagt vægt på at begrænse de 
offentlige udgifter og kravene til skatteyderne; Flere tilskudsordninger er afskaffet.  De resterende 
er under afvikling, og som et første led i en kommende skattereform er der forelagt forslag til en ny 
statsindkomstskat. Regeringens planer går ud på bl. a. at ændre den bestående indviklede 
byrdefordeling, at omlægge amtsskatterne og at gennemføre bestemmelser med det formål at 
fremme initiativ, flid og opsparing.
I det sidste år er det indenrigspolitisk de økonomiske spørgsmål, der har stået i forgrunden. Det er 
også tilfældet ved de nu forestående valg, der vil være afgørende for, om den af regeringen førte 
politik skal fortsætte eller ikke.
Rammerne for dansk udenrigs- og forsvarspolitik er fastlagt i internationale aftaler, der har det 
formål at værne vort lands frihed og selvstændighed. Venstre hilser med glæde den øgede tilgang til 
hjemmeværnet. Den voksende tilslutning er et overbevisende udtryk for, at den forsvarsvilje, der 
prægede det danske folk under besættelsen, stadig er levende.
Hvad det sydslesvigske spørgsmål angår, har Venstre lagt vægt på at fastholde og på de områder, 
hvor vi har kunnet få tilslutning dertil, at udbygge det kulturelle og folkelige arbejde blandt den 
betydende dansksindede befolkning i Sydslesvig. Venstre vil fortsat arbejde for, at sydslesvigernes 
selvbestemmelsesret bliver en realitet. Den nationale forbindelse mellem Danmark og Sydslesvig 
må aldrig brydes.
Venstres rigsdagsgruppe opfordrer indtrængende såvel yngre som ældre vælgere til at møde op på 
valgdagen den 21. april og tilkendegive deres tilslutning til den politik, regeringen og dens partier 
med så gode resultater har ført. Hver ny stemme, Venstre opnår, vil styrke regeringen Erik Eriksen 
og muligheden for at fuldføre genopbygningen af dansk økonomi, samt sikringen af den folkelige 
og kulturelle politik, Venstre altid har stået som talsmand for.
