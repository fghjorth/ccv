Hvor står
De radikale?
Med Håb og Forventning ser den danske Befolkning hen til den nye Tid, der skal komme. Den 
politiske Interesse er i rivende Vækst, og det alt overvejende Flertal af den danske Befolkning 
forventer, at det Samfund, der skal skabes, skal være et demokratisk Samfund, hvor der er lige Ret 
for alle. Men ser man nøjere til på de forskellige Partiers Programmer, bliver man hurtigt klar over, 
at de Veje, man vil gå for at nå dette Mål, langtfra er de samme.
VI GØR HER GANSKE KORT REDE FOR Det radikale PARTIS SYNSPUNKTER
FREMTIDENS DANMARK må bygges på Frisindets og Folkestyrets Grund
Det radikale Venstre har fra sin Stiftelse stået på Frisindets og Folkestyrets Grund og vedkender sig 
i højere Grad end andre Partier helt og fuldt sin Fortid. Da mange inden for andre Partier havde 
deres Tvivl om Folkestyret og var mere eller mindre betaget af „de nye Tanker" sydfra, var radikale 
Politikere at finde blandt dem, der ivrigst gik ind for Demokratiets Princip imod Diktaturets. Vi har 
altid haft den faste Overbevisning, at selv Samfundets vanskeligste Problemer kan løses af dansk 
Folkestyre uden at en fremmed Stats Metoder indføres her.
Grænsen, Norden og Danmarks Stilling indenfor Nationernes Forbund
Vi mener, at Danmarks og dermed Nordens Grænse skal være Grænsen fra 1920, og vi er imod 
Indlemmelsen af 285.000 tysksindede Sydslesvigere. Danmark skal blive ved at være en 
Nationalstat, Men vi er enige om, at der for det danske Mindretal Syd for Grænsen bør 
tilvejebringes en Ordning, således at de frit kan leve deres nationale og kulturelle Liv og ikke på ny 
kommer til at kæmpe og ofre Livet for en Sag, der ikke er deres.
DET RADIKALE PARTI ønsker den højeste Forbindelse mellem de nordiske Lande på kulturelle 
og økonomiske Områder, Bort med Toldskranker imellem Nordens Lande og lad os få en 
fællesnordisk Statsborgerret.
Udfra sin historiske Indstilling nærer det radikale Parti store Forhåbninger til den nye internationale 
Organisation til Værn for Retten og Freden. Vort Land må bære sin Del af de Byrder af militær og 
økonomisk Art, som Medlemskabet betinger, Udenrigspolitisk mener vi, at Danmarks vigtigste 
Opgave må være, sammen med de øvrige nordiske Lande, i så høj Grad som muligt at være med til 
at udjævne Forskellen mellem angelsaksisk og russisk Indstilling — være Bro mellem Vest og Øst.
Dansk Militærvæsen får nu det Hovedformål at yde, hvad der er vor Forpligtelse som Medlem af 
De forenede Nationer
De væbnede. Styrker, Danmark skal råde over for at svare til denne Forpligtelse, må organiseres på 
demokratisk Vis. Vi ønsker ikke her i Landet noget, som ligner den preussiske Militarisme, der blev 
et villigt Redskab for Nazismens Voldspolitik. Det er Fantasteri at tillægge Danmark eller andre 
små Lande selvstændige krigsmæssige Opgaver. Krigens Teknik og Ødelæggelsesmidler er nu på et 
sådant Udviklingstrin og så kostbare, at kun 4-5 Verdensmagter kan ruste sig til en Krig og føre 
den. En dansk Oprustning til Krigsførelse på egen Hånd er derfor uden fornuftig Mening.
Demokratiet bliver først fuldt ud til Virkelighed, når det også strækker sig til det ØKONOMISKE 
Område Meget tidligt har det radikale Parti stillet Forslag om at give Arbejderne en direkte 
Indflydelse på de store Virksomheders Ledelse og en økonomisk Interesse i Virksomhederne 
gennem Andel i Udbyttet, Arbejderne bør have Strejkeret, men vi vender os imod de store 
Arbejdskampe, hvor Lockouter eller Strejker bringer vitale Interesser i Fare. Her må Tingene kunne 
sættes på Plads af en Myndighed, der står over såvel Arbejdsgivere som Arbejdere. Men et 
økonomisk Demokrati må også omfatte andre Samfundslag:
TJENESTEMÆNDENE må kunne forlange, at den Solidaritet med Samfundet, der kræves af dem, 
gengældes med Lønninger og Tjenesteforhold, der sikrer dem en betrygget Tilværelse under de 
skiftende Konjunkturer. Tjenestemandslovens Urimeligheder, f. eks. med Hensyn til de Samgifte, 
må bringes ud af Verden.
PRIVATFUNKTIONÆRERNES Retsstilling må forbedres gennem en Udbygning af 
Funktionærloven, Ferieretten bør udvides og Weekend indføres. En Pensionsordning hvilende på 
Bidrag fra såvel Principal som Medhjælper bør indføres.
HÅNDVÆRKERE OG HANDLENDE, som driver deres Erhverv på eget økonomisk Ansvar, må i 
et Samfund med lige Ret for alle værnes og støttes overfor den ødelæggende Konkurrence fra 
monopoliserede Storbedrifter.
Hverken STATSSOCIALISME eller KRÆFTERNES FRIE SPIL
Det produktive Arbejde, materielt som åndeligt, behøver Frihed for at bære de rigtige Frugter, men 
det radikale Parti erkender, at Friheden må begrænses af Hensyn til Almenvellet. Den gamle 
Liberalisme, som særlig Partiet Venstre har følt sig tiltrukket af, hører ikke hjemme i vor Tid. 
Statens Indgreb kan være nødvendige overfor Truster og Monopoler og til Løsning af 
samfundsvigtige Opgaver, som det private Initiativ ikke kan løse. På den anden Side vender vi os 
imod en Statsregulering af Erhvervslivet for Reguleringens Skyld. Vi har i mange År opretholdt et 
Samarbejde med Socialdemokratiet, så længe dette Parti lod Karl Marx blive stående på Hylden og 
drev almindelig demokratisk Samfundspolitik, men vi tror ikke på Statens Evne til at lede hele 
Erhvervslivet ved Hjælp af Råd, Nævn og Kontorer. Det vilde blive et Embedsmandsstyre 
kvælende for den personlige Foretagsomhed, der er den største Drivkraft i Produktionens Tjeneste.
STATSKAPITALISME vilde være værre end PRIVATKAPITALISME fordi den vilde være uden 
Konkurrence og derfor efterhånden tilintetgøre al personlig og åndelig Frihed. I øvrigt går DET 
RADIKALE PARTI ind for:
Fuld Beskæftigelse gennem Samarbejde mellem det offentlige og private Initiativ ved produktive 
Arbejder. Arbejdsløshedsproblemet må lige så godt kunne løses i fredstid som under en Krig
Ungdommens Ret til Uddannelse efter Evner uden Hensyn til økonomiske Kår.
Ungdommens Ret til Deltagelse i Folkestyret gennem Indførelsen af 21 Års Valgret, Dette må ske 
gennem en virkelig gennemtænkt Forfatningsreform, som tillige medfører Landstingets Afskaffelse.
Ændring af Valgloven, således at den meningsløse Forfordeling af København med Hensyn til 
Mandater bliver undgået, og således at en Københavners Stemme bliver lige så vægtig som en 
Vestjydes. Fortsat Udstykning med det Formål at skabe mindre selvstændige Landbrug og virke 
hæmmende på Vandringen fra Land til By. En Boligpolitik, der tilvejebringer Boliger i rigeligt 
Antal og til en Pris, som den almindelige Befolkning kan betale. En Aldersrenteordning, der indtil 
en almindelig Folkepensionering kan gennemføres, ændrer de nuværende Fradragsregler, således at 
en vis Indtægt eller Opsparing ikke medfører Afkortning i Aldersrenten. Aldersrentens Takster skal 
være ens for Mænd og Kvinder. En forebyggende Socialpolitik med Statsstøtte til Vuggestuer, 
Børnehaver og Fritidshjem; en Mødrehjælp, der omkring Fødsel sikrer enhver Kvinde personlig- 
Støtte og Bistand; en Skolebespisning for alle uden Hensyn til økonomiske Forhold; en Lov om 
Husmoderafløsning i Lighed med den svenske, således at enhver Husmoder kan få Hjælp i Tilfælde 
af Sygdom. En Skatteordning, der afskaffer Skatter på almindelige Forbrugsvarer, f. Eks. 
Overpriser på Lys og Gas, da disse rammer de små Hjem hårdest. En Ændring i Indkomstskattens 
Fradragsregler, så Fradragene for Børn får Gyldighed indtil deres 18. År, når særlig Uddannelse 
medfører økonomiske Byrder. Inddragning af de samfundsskabte Værdier gennem en Udvidelse af 
Grundskyldslovgivningen. Fjernelse af de sidste Uretfærdigheder med Hensyn til Mænds og 
Kvinders Ligeret og Princippet lige Løn for lige Arbejde. Vil De en Politik, der på de økonomiske, 
militære og kulturelle Områder sætter den sunde Fornuft i Højsædet, og vil De opnå den rette 
Balance mellem Hensynet til Individets Frihed og Hensynet til Samfundet, bør De ved Valget... 
stemme på DET RADIKALE PARTI
