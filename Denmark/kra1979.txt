For sammenhold og tro på fremtiden
Krisen forstærkes og den truer vor daglige tilværelse. Den stiller krav om nytænkning og aktiv 
handling.
Der er brug for sammenhold og tro på fremtiden.
Socialdemokratiet har altid været klar til at tage ansvar, også når problemerne var alvorlige.
Det er vi også efter valget.
Valget blev nødvendigt, fordi det ikke var muligt at bygge bro mellem de to regeringspartiers 
standpunkter. Netop under en krise finder Socialdemokratiet det helt afgørende, at de nødvendige 
løsninger bygger på solidaritet og på retfærdig fordeling af byrderne.
Danmark er blevet fattigere. Hovedårsagen hertil er de chokagtige stigninger i oliepriserne, der 
fordobler underskuddet overfor udlandet og svækker andre landes muligheder for at aftage danske 
varer.
Den økonomiske politik skal øge virksomhedernes konkurrenceevne for at få en udvidet produktion 
og beskæftigelse i de erhverv, der konkurrerer med udlandet. Kun herved kan vi gradvis nedbringe 
underskuddet overfor udlandet.
Vi må bruge en bred vifte af økonomiske foranstaltninger.
En stram økonomisk politik er nødvendig i de kommende år. Men den kan ikke bygges på tvang 
overfor de største grupper i det danske samfund, lønmodtagerne og deres organisationer. Den må 
bygges på samarbejde, så der skabes forståelse. Det må ikke ende i kaos.
Stigningerne i alle former for indkomster må begrænses ikke kun løn. Særligt hensyn må tages til de 
økonomisk svageste grupper. Lønmodtagerne må have andel i de overskud, der skabes i 
virksomhederne og der må ske en oprydning i de fradragsordninger, der er med til at skabe 
uligheder i befolkningens skattebetaling.
Socialdemokratiet går ikke til valg på dyre løfter, men vil koncentrere vor indsats om følgende 
punkter:
Trods stor tilgang til arbejdsmarkedet er arbejdsløsheden faldet med ca. 50.000 fuldt beskæftigede i 
forhold til situationen for et år siden. Mange nye jobs er skabt som følge af en målrettet erhvervs- 
og beskæftigelsespolitik. Gennem efterlønsordningen er der sket en bedre fordeling af arbejdet i 
samfundet. På alle områder må kampen mod arbejdsløsheden forstærkes. Der må gøres en særlig 
indsats overfor den store kvindearbejdsløshed.
Ikke mindst ungdomsledigheden er et alvorligt problem. Den indsats, der allerede er gjort, har 
formindsket ungdomsledigheden, men må føres videre til en egentlig ungdomsgaranti for 
uddannelse og beskæftigelse. Et samfund, der svigter sine unge, kan ikke forvente deres tillid.
Den tekniske udvikling er en vigtig forudsætning for samfundets velstand og trivsel. Samfundet og 
lønmodtagerne må sikres indflydelse på anvendelsen af de nye tekniske fremskridt, ud fra deres 
virkninger på beskæftigelse, miljø og ledelsesformer.
En generel overskudsdeling omfattende alle virksomheder må gennemføres som en påbegyndelse af 
lønmodtagernes medejendomsret og medindflydelse. Dette er bl.a. nødvendigt for at hindre, at 
snævre kapitalinteresser kaster folk på gaden og ødelægger investeringsmuligheder.
De indefrosne dyrtidsportioner er hver enkelt lønmodtagers ejendom og skal derfor administreres af 
lønmodtagernes repræsentanter i ATP. De udbetales som et engangsbeløb, når lønmodtageren 
forlader arbejdsmarkedet.
Der må gennemføres en forstærket byfornyelsesboligforbedringspolitik i gamle byområder. Det vil 
samtidig være et vigtigt led i fremtidige beskæftigelsesplaner. Et stop for udstykning af 
ejerlejligheder i den eksisterende boligmasse må gennemføres.
De pensionister, der er bragt i store vanskeligheder af de voldsomme stigninger i varmeudgifterne, 
må have hurtig hjælp i form af særlige varmebidrag. De sociale pensioner må have en regulering, 
der svarer til overenskomstforbedringerne for de lavtlønnede på arbejdsmarkedet i andet 
overenskomstår. Socialdemokratiet vil fortsætte arbejdet for skattefrihed for de sociale pensioner.
Princippet om skat efter evne er blevet udhulet igennem utilsigtet anvendelse af en række 
skattefradrag. Der må gennemføres ændringer, som giver en mere retfærdig fordeling af skatterne.
For de højere indkomster må der ske en ændring af den nuværende fradragsret for renter af privat 
gæld over en årrække, således at fradraget får samme værdi for alle uanset indkomsten. Der må 
gennemføres en beskatning af de værdistigninger på jord og fast ejendom, som ligger ud over den 
almindelige prisstigning. Overgangsordninger må sikre beskatningen af allerede opståede 
kapitalgevinster på landbrugs- og erhvervsejendomme.
Tildelingen af sociale ydelser må være bestemt af de reelle behov hos modtagerne. Den 
skattepligtige indkomst må erstattes af et mere hensigtsmæssigt beregningsgrundlag, der er bedre 
udtryk for disse behov.
Vi skal fortsat formindske afhængigheden af importeret olie. Beslutningen om at ilandføre 
naturgassen, vil blive fulgt op af forhandlinger om en statslig olierørledning fra felterne i Nordsøen. 
El værkerne må fortsætte omlægningen fra olie til kul. Betingelsen for anvendelse af kernekraft er 
sikkerhed med hensyn til driften og opbevaringen af affaldsstoffer og at befolkningen giver sin 
tilslutning ved en folkeafstemning.
Krisen sender mørke skyer ind over landet.
Valget drejer sig om at skabe tilslutning til en solidarisk politik i en økonomisk alvorlig situation. 
Det kan kun ske ved samling om Socialdemokratiet.
Hele den brogede flok af partier på højrefløjen retter ensidige angreb på velfærd og 
Samfundssolidaritet. Dette må slås tilbage. Kun en stærk arbejderbevægelse kan danne et værn mod 
højrebølgen.
De mange partier på den yderste venstrefløj splitter og svækker arbejderbevægelsen i denne kamp.
Kun sammenhold, solidaritet og mod til at gøre det nødvendige, kan bringe os gennem 
vanskelighederne.
Giv Socialdemokratiet den nødvendige styrke til denne opgave.
