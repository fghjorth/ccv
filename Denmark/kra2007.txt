VI VÆLGER VELFÆRD
Socialdemokraternes grundlag for folketingsvalget d. 13. november

26. oktober 2007
Politik handler om at prioritere. Om at vælge hvilke problemer vi i fællesskab skal lægge mest vægt på at løse. Men også om at acceptere konsekvenserne af de valg, vi foretager – og de omkostninger, der følger med.   
Det gælder ikke mindst ved folketingsvalget d. 13. november. Valget og valgkampen bør give befolkningen en klar mulighed for at vurdere og tage stilling til forskellige visioner for fremtidens Danmark. 
Udgangspunktet er klart. Vi lever i et rigt samfund med mange, men ikke ubegrænsede muligheder. For selvom dansk økonomi er stærk, er den ikke stærk nok til, at vi kan opfylde alle ønsker på én gang. 
De partier, der nægter at anerkende den præmis, undervurderer vælgerne. Og de lægger op til en uansvarlig politik. For efter valget kan ingen løbe fra realiteterne. Det kan ikke både blive billigere og bedre at være dansker. 
Pengene kan ikke bruges to gange. Derfor udskrives valget nu. Regeringen er kørt fast i en situation, hvor skattelettelserne udelukker ordentlige løsninger på netop de problemer, der har vokset sig større under den nuværende regering. 
Vi må f.eks. fortsat acceptere, at patienter med livstruende sygdomme ikke altid kan få behandling i tide. Det kan ikke lade sig gøre at tilbyde de offentligt ansatte løn- og arbejdsvilkår, der gør det muligt at sikre tilstrækkeligt mange kvalificerede medarbejdere i f.eks. plejesektoren. Uligheden vil blive endnu større. Og vi får ikke en miljøpolitik, der giver et ansvarligt bud på løsningen af de globale klimaproblemer.    
Samtidig står det klart, at regeringen, hvis den fortsætter efter valget, vil betale en del af skattelettelserne ved at tvinge kommunerne til at genåbne deres budgetter og gennemføre nedskæringer, der vil ramme ældreplejen, daginstitutionerne, folkeskolen – og indsatsen for de socialt udsatte. 
Socialdemokraterne går til valg på en ansvarlig og realistisk prioritering. Vi siger klart, hvad Danmark efter vores opfattelse skal gøre bedre. Og vi lægger ikke skjul på prisen og betingelserne for at gennemføre vores politik. Hvis vi får mandat til at stå i spidsen for en ny regering efter valget, kommer regeringens skattelettelser ikke til udbetaling. 
På tre områder finder vi det afgørende for Danmarks fremtid at prioritere langt mere ambitiøse løsninger: 
1. Velfærd 
Socialdemokraterne har fremlagt en omfattende plan for bedre velfærd. Vi foreslår en omfattende afbureaukratisering af arbejdsvilkårene for den enkelte offentligt ansatte. Vi lægger samtidig op til nytænkning i driften af den offentlige sektor. F.eks. med nye muligheder for inddragelse af frivillige organisationer og en ny satsning på selvejende sociale virksomheder.   
Kernen i vores plan er 29 velfærdsrettigheder, som i løbet af en 10-årig periode gradvis vil blive indført på 5 afgørende områder: Sundhed, børnepasning, folkeskole, ældrepleje og socialt udsatte. Velfærdsrettighederne er enkle, ubureaukratiske og relevante for den enkelte borger. De er fastsat på et niveau, som svarer til helt gængse forventninger om, hvad man med rimelighed kan forvente, når man virkelig har brug for offentlig service. 
Vi vil f.eks.:  
- Sikre patienter med livstruende sygdomme ret til omgående behandling. 
- Give børn i daginstitutionerne ret til sundt måltid mad hver dag. 
- Sikre at ingen folkeskoleelever skal gå i klasser med over 24 elever. 
- Garantere alle plejekrævende ældre får tilbud om et bad og en tur i frisk luft hver dag. 
I vores oplæg lægges der samtidig op til at gennemføre en lønreform i den offentlige sektor. Det er nødvendigt for at tiltrække og fastholde tilstrækkeligt mange – og tilstrækkeligt kvalificerede – medarbejdere. 
Vi vil i løbet af den kommende overenskomstperiode stille 5 mia. kr. til rådighed for arbejdsmarkedets parter, hvis det til gengæld kan lade sig gøre at aftale nye løn- og ansættelsesformer, som sikrer den offentlige sektor mere arbejdskraft.  
2. Ulighed
Socialdemokraterne vil ikke acceptere, at uligheden fortsætter med at vokse sådan, at socialt udsatte børn og voksne svigtes – samtidig med at den brede befolkning får bedre vilkår. Tendenserne er ikke til at tage fejl af: Antallet af mennesker, der sættes ud af deres bolig, fordi de ikke er i stand til at betale husleje, stiger eksplosivt. Antallet af personer på langvarig kontanthjælp (mere end 8 år) stiger selvom beskæftigelsen er forbedret. Og et voksende antal mennesker – herunder børn – lever under den officielle fattigdomsgrænse gennem længere tid.  
- Vi vil afskaffe de særlige ordninger, der skaber decideret fattigdom i Danmark: Kontanthjælpsloftet, 300 timers reglen og starthjælpen. 
- Vi vil indføre velfærdsrettigheder også for socialt udsatte. F.eks. skal alle hjemløse have egnede botilbud. Stofmisbrugere skal have behandlingsgaranti. Og efter ophold på et krisecenter skal udsatte børn have krav på social opfølgning.  
- I løbet af valgkampen vil vi præsentere en række yderligere forslag til bekæmpelse af social ulighed, som tilsammen vil betyde, at vi kan gøre op med de senere års deling af det danske samfund.  
3. Klima 
De menneskeskabte klimaforandringer er klodens ubetinget største miljøproblem. Hvis verdenssamfundet ikke i løbet af meget få år gennemfører en total omlægning af vores energiforsyning og –forbrug, kan det få helt uoverskuelige konsekvenser. Ikke bare for natur og miljø. Men også for millioner af mennesker, som kan få ødelagt rammerne for deres tilværelse og for manges vedkommende blive drevet på flugt.  
Klimaproblemerne handler derfor ikke kun om miljø. De kan inden længe blive et meget alvorligt globalt sikkerhedsproblem. Alligevel har regeringen indtil for nylig gjort, hvad den kunne for at skjule og fordreje kendsgerningerne om problemets omfang – og bremset alle fremadrettede initiativer. Derfor er udbygningen af vindenergi gået i stå. Og derfor vender alle nøgletal den forkerte vej. Energiforbruget og CO2-udslippet stiger. Selvom Danmark har forpligtet sig til at gennemføre store reduktioner.  
I spidsen for en ny regering vil Socialdemokraterne gennemføre en serie initiativer, som sikrer, at Danmark inden vores værtskab for klimatopmødet i 2009 har verdens mest offensive klimapolitik. 
- Vi vil genstarte udbygningen af den vedvarende energi og gennemføre omfattende energibesparelser. 
- Vi vil sikre, at Danmark afholder alle sine reduktionsforpligtelser med indenlandske initiativer.  
- I løbet af valgkampen vil vi desuden fremlægge en samlet plan for indsatsen op til klimatopmødet i 2009. 
Økonomi
For at gennemføre vores politik er det nødvendigt at acceptere to fravalg. Vi må spare på andre udgifter. F.eks. til nye kampfly. Og vi må give afkald på skattelettelser. Både nu og for fremtiden. Derfor vil de 10 mia. kr. regeringen har lovet i skattelettelser ikke blive udbetalt, hvis Socialdemokraterne får mandat til at stille sig i spidsen for en ny regering. Heller ikke erhvervslivet og landbruget skal regne med at skatten sættes yderligere ned, sådan som VKO-flertallet har gjort i flere omgange.  
Konsekvensen er, at danskerne skal betale den samme skat i 2008 og de kommende år, som de gjorde i 2007. Hverken mere eller mindre. 
Vores forslag skal gennemføres uden skattestigninger og inden for den økonomiske ramme, som regeringens økonomer selv har fastsat med 2015-planen. Forskellen ligger i prioriteringen af velfærd over skattelettelser. 
Samtidig vil hensynet til vækst og stabilitet i dansk økonomi altid komme først for en socialdemokratisk ledet regering. Vi vil gøre alt for at sikre fortsat høj vækst og undgå økonomiske tilbageslag, som altid rammer de dårligst stillede hårdest. 
Med det givne økonomiske udgangspunkt, er det realistisk at gennemføre de foreslåede forbedringer i løbet af en 10-årig periode. Men hvis forudsætningerne skulle ændre sig, følger vi et klart forsigtighedsprincip. Vores forslag gennemføres i takt med, at det økonomiske råderum er til stede. Hvis en økonomisk afmatning truer, må vi vente med at indfri vores løfter. Det siger vi klart og åbent – før valget.  

Skat 
Vi vil fastholde skattestoppet, indtil der kan samles bredt flertal om en skattereform, som ikke hæver men omlægger skatten i en grøn, socialt retfærdig og konkurrencedygtig retning. Det betyder, at ingen skatter kan stige, uden at en anden skat sættes tilsvarende ned. Og det betyder, at en skattereform ikke kan gennemføres uden accept fra mindst et af de tre store borgerlige partier: Venstre, Dansk Folkeparti og De Konservative. De store borgerlige partier får dermed vetoret på skatteområdet – også når det gælder boligskatterne, som Socialdemokraterne heller ikke i forhandlingerne om en skattereform vil foreslå at hæve.   
Samarbejde
Socialdemokraternes valggrundlag er vores bud på en anden og bedre politik for fremtidens Danmark. Men valget handler ikke bare om hvilken politik, der skal føres efter valget. Det handler også om, hvordan vi træffer politiske beslutninger i Danmark.  
Socialdemokraterne vil gøre op med 6 års konsekvent blokpolitik og sætte en stopper for Dansk Folkepartis uforholdsmæssigt store og skadelige indflydelse på dansk politik. Vidtrækkende beslutninger om f.eks. skatte- og strukturreformer eller dansk krigsdeltagelse, vil ikke blive truffet med snævre flertal.    
Vi vil samarbejde om brede løsninger, der rækker hen over midten. Vi vil naturligvis søge at gennemføre så mange af vores egne forslag og initiativer som muligt. Men vi er parat til at give partierne i midten og til højre de indrømmelser, der er nødvendige for at sikre brede, langtidsholdbare løsninger. 
Udlændinge og integration 
Uden en stram udlændingepolitik er det ikke muligt at fastholde tilstrømningen af udlændinge på et niveau, som gør det muligt at integrere de udlændinge, der allerede bor i Danmark – og sikre fortsat social sammenhængskraft i det danske samfund. 
Socialdemokraterne vil derfor ikke medvirke til at ændre hverken 24-års-reglen eller tilknytningskravet. Selvom begge regler medfører en række utilsigtede konsekvenser, er de afgørende for at sikre en begrænset tilstrømning.  
På to områder lægger vi derimod op til et klart brud med regeringens udlændingepolitik. Det gælder integrationsindsatsen og vilkårene for asylsøgere, som er strandet i Danmark uden mulighed for hjemsendelse. 
På integrationsområdet er det helt afgørende, at vi skaffer medborgere med anden etnisk baggrund uddannelse og arbejde i samme omfang som alle andre i vores samfund. Den opgave har regeringen svigtet. Vi vil sikre bedre og mere målrettede tilbud om job og uddannelse. 
Men vi mener ikke, at bedre integration kræver udvidet adgang til religionsudøvelse i det offentlige rum. Tværtimod er målet for vores integrationsindsats, at alle danskere uanset religion og etnisk baggrund kan leve sammen i respekt for, at grundlæggende principper om demokrati, ligestilling og ytringsfrihed står over kulturelt og religiøst betingede krav og hensyn.    
Afviste asylansøgere – og ikke mindst børn af asylansøgere – der er strandet i Danmark uden mulighed for hjemsendelse, skal sikres anstændige levevilkår, så længe en udsendelse til hjemlandet er umulig. Når det gælder flygtninge fra Irak, som vi selv aktivt har medvirket til at destabilisere, har vi et særligt ansvar. Derfor skal de pågældende asylansøgere sammen med deres børn have mulighed for at bo, arbejde og uddanne sig uden for flygtningecentrene indtil en hjemsendelse er mulig. 



