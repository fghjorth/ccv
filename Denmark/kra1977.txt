Kære partifælle.
Den valgudtalelse, som hermed fremsendes, er vedtaget af partiets hovedbestyrelse. Vi håber, den 
vil gøre det klart, hvilken afgørende styrkeprøve, vi står overfor.
Socialdemokratiet har ikke ønsket valget. Men et stærkt opsplittet Folketing har tvunget os til at 
lade vælgerne tale, så regeringen kan fortsætte med et styrket mandat. Det kan kun ske, hvis hver 
eneste socialdemokrat sætter hele sin energi ind i valgkampen.
Kampen skal føres på mange fronter. Ved at unddrage sig ethvert ansvar har partierne på 
venstrefløjen svækket Socialdemokratiets muligheder for at virkeliggøre dele af sin egen politik. På 
det yderste højre står Fremskridtspartiet parat til at ødelægge det velfærdssamfund, der så 
møjsommeligt er bygget op.
Og det Venstre, som nu forsøger at overtage regeringen, står for en politik, der afgørende skal 
svække dansk fagbevægelses muligheder.
Derfor appellerer vi til hver enkelt om at kaste sig ud i en valgkamp, der skal føre til øget styrke for 
den samlede arbejderbevægelse.
Regeringen er ikke væltet. Regeringen har ikke givet op. Den vil videre. Hertil behøver den øget 
styrke.
Den internationale økonomiske krise medfører stor arbejdsløshed og underskud på vor 
betalingsbalance over for udlandet. Danmarks særlige sårbarhed i den internationale økonomi gør 
politisk handlekraft ekstra påkrævet.
Det er Socialdemokratiets målsætning at genskabe den fulde beskæftigelse og udbygge den sociale 
tryghed. Resultater har kun været mulige i den udstrækning Socialdemokratiet har kunnet få 
tilslutning fra partier, der har følt det fornødne ansvar over for folkestyrets muligheder for at handle.
I en kritisk situation svigtede Venstre. Det var den egentlige årsag til, at de nødvendige resultater 
ikke kunne nås.
Fremskridtspartiet bestræber sig kun på at nedbryde velfærdssamfundet gennem en uhyggelig appel 
til egoismen.
Splittelsen fra partier på den yderste venstrefløj svækker Socialdemokratiets muligheder for at 
udvikle et samfund, hvor solidaritet og lighed er grundlaget.
Socialdemokratiet vil straks efter valget fortsætte sin reformpolitik og indsatsen mod 
arbejdsløsheden på grundlag af den fastlagte indkomstpolitik for de kommende to år.
Det første skridt vil være at få gennemført:
	Et omfattende beskæftigelsesprogram på 800 millioner kroner, der med hurtig 
virkning skal sætte arbejde i gang for mere end 2 milliarder kroner.
	En hurtig løsning på boligområdet, der skal skære toppen af boligudgifterne for både 
lejere og ejere.
 En varig forbedring af boligsikringen, der står i forhold til de omkostningsstigninger, der har fundet 
sted.
	En finanspolitik, der kan skabe det økonomiske grundlag for en yderligere forbedring 
af beskæftigelsen.
 	En ordning for forsvaret, der er afstemt efter Danmarks sikkerhedspolitik, og som er 
holdt inden for rimelige økonomiske rammer.
Vigtige reformopgaver presser sig på.
	Udover den øjeblikkelige indsats mod arbejdsløsheden må den økonomiske
politik udbygges kraftigt, så beskæftigelsen øges og vort betalingsbalanceunderskud nedbringes.
 En sådan udbygning omfatter nye arbejdsmarkedspolitiske reformer en mere aktiv investerings- og 
erhvervspolitik en hurtig iværksættelse af regeringens energiplan og en gradvis udvikling af den 
private og offentlige service over hele landet,
	Økonomisk demokrati, der skal virkeliggøre lønmodtagernes medejendoms-
ret til kapitaltilvæksten, vil være et effektivt led i en sådan politik.
	Regeringen forbereder en pensionsreform, der skal øge ligheden. Et første
skridt i denne reform må være, at folke-, invalide- og enkepensionister får bedre vilkår.
 Regeringen vil fremlægge en skattereform, der skal give en mere retfærdig fordeling af 
skattebyrden og en gennemgribende forenkling. Målet må være, at den personlige bruttoindkomst 
kommer til beskatning for alle.
	De erhvervsfaglige grunduddannelser og de 16-19 åriges uddannelse i øvrigt må ind i 
faste rammer. Uddannelsesstøtten må lægges sådan til rette, at økonomiske forhold Ikke hindrer en 
uddannelse.
Det er nu op til befolkningen at vælge et arbejdsdygtigt Folketing. Socialdemokratiet appellerer til 
vælgerne om at give os den nødvendige styrke til at skabe effektive og langsigtede løsninger. Dette 
forudsætter øget styrke til Socialdemokratiet, der er samlingspunktet i en splittet tid.

