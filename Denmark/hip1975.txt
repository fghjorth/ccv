Valg manifest for Socialistisk Folkeparti
Valget blev udskrevet i en situation med over 100.000 arbejdsløse. Mange flere er truede. 
Ungdomsarbejdsløsheden er en yderst alvorlig fare for samfundet. Utryghed og umyndiggørelse 
bliver mere og mere til den enkeltes lod, og det, som i det sidste tiår måtte være opnået for de 
lavtlønnede, kvinderne og de socialt svage, er bragt i fare.
En økonomisk krise har ramt de kapitalistiske industrilande. I særdeleshed har den ramt EF-
landene. EF-medlemskabet har ikke gjort Danmark rigere. Tværtimod har det betydet store 
prisstigninger på de daglige forbrugsvarer og det har været med til at forhindre os i at føre en 
fornuftig økonomisk politik og en rigtig handelspolitik.
I Danmark har virkningerne af kapitalismens krise været særligt voldsomme som følge af Hartling-
regeringens politik.
Krisen er international, og derfor kan den ikke vindes totalt ved rent danske foranstaltninger. Meget 
kan dog gøres, selvom det ikke bliver let, Men byrderne må fordeles retfærdigt, og demokratiet må 
ikke beskæres.
Krisens følger kan ikke imødegås, med mindre den planløse jagt efter profit og vækst erstattes af en 
planmæssig udvikling i overensstemmelse med samfundets muligheder og den enkeltes behov. Så 
længe pengemagten kan skalte og valte frit, vil samfundet vakle fra krise til krise.
Derfor er jordnære socialistiske løsninger den eneste sikre vej ud af krisen.
Regeringens politik: tvangsindgreb og løndiktat
Det borgerlige flertal har slet ikke kunnet løse problemerne, og den borgerlige regering har benyttet 
krisen og især arbejdsløsheden til at foreslå tvangsindgreb mod fagbevægelsen, løndiktat og 
dyrtidstyveri.
Dette skal befolkningen tage stilling til den 9. januar. Men regeringens attentat mod fagbevægelsen 
vil ikke skaffe flere i arbejde. Tværtimod må endnu flere virksomheder lukke, jo mere 
lønmodtagernes købekraft undergraves.
Regeringens politik har kun ét hovedsigte, og det er at øge kapitalens profitter. Derfor griber man 
ind mod lønmodtagerne, men man vil ikke røre ved profitter og kapitalgevinster, og man freder 
jordspekulanter, bolighajer og 0-millionærer.
SFs svar: en politik med socialistisk sigte
Socialistisk Folkeparti foreslår befolkningen en helt anden politik, den eneste mulige vej ud af 
krisen. Det er en politik med socialistisk sigte.
Værn om befolkningens rettigheder!
SF afviser ethvert tvangsindgreb mod fagbevægelsen. Lønmodtagernes og deres organisationers 
demokratiske rettigheder skal respekteres. Den sociale standard må ikke forringes, men skal 
udbygges. Ungdommens ret til arbejde og uddannelse må sikres fuldt ud. Pensionsalderen bør 
nedsættes og invalide- og folkepensionisternes vilkår må forbedres!
Retten til arbejde skal sikres!
Det kan kun gøres gennem en anden økonomisk politik, der omfatter indførelse af ægte 
virksomhedsdemokrati. Det drejer sig om følgende forholdsregler:
1) Der må sikres en udvidelse af købekraften, bl.a. ved betydelig og reelle skattenedsættelser/. Der 
må ydes støtte til industrien under lønmodtagernes kontrol, Offentlige arbejder må iværksættes. 
Boligbyggeriet må atter i gang, og der må ydes billige lån til reparations- og isoleringsarbejder.
 2)	Inflationen må bremses. Prisstigningerne på jord og fast ejendom må bringes til ophør, 
bl. a. ved at den lovgivning, der begunstiger gældsstiftelse, ophæves. Indtil det er sket, er et prisstop 
nødvendigt. Salget af danske produkter skal fremmes, og konkurrence-erhvervenes stilling skal 
styrkes mærkbart.
3)	Energi- og ressourcespild må ophøre. Det nuværende samfunds misbrug af 
menneskelige og materielle ressourcer må afløses af sparsommelighed i energi- og 
ressourceforbruget. Det gøres ved skærpede kvalitetskrav, genbrug og bedre planlægning. Samtidig 
skal arbejderbeskyttelses- og miljølovgivningen skærpes.
4)	Lønmodtagerne må have demokratiske rettigheder! De må sikres ægte 
medbestemmelse, rådighed over en voksende andel af merværdien og indflydelse på 
kapitalformidlingen.
Arbejdsgivernes enevoldsmagt må brydes, og lønmodtagernes egne demokratisk valgte organer må 
deltage i ledelsen og fordelingen af arbejdet. Det indebærer vetoret mod beslutninger, der strider 
mod lønmodtagernes interesser.
Lønmodtagerne må kollektivt overtage en voksende andel af værditilvæksten og derved sættes i 
stand til at skabe deres egne, demokratisk valgte organer, der kan formidle og styre tilførslen af 
kapital. Kun derved får de nu lighed for et aktivt modspil mod inden- og udenlandske kapitalisters 
manipulationer og mod regeringer, der forer arbejdsløsheds-politik.
Kampen for ligeret må forstærkes!
Gennem lovgivningen må det gøres lettere for kvinderne at tilkæmpe sig personlig og social 
frigørelse, så at kvinder og mænd får mulighed for at dele opgaverne i samfund og familie ligeligt.
Den nuværende arbejdsløshed rammer kvinderne særlig hårdt. Derfor er der netop nu grund til at 
forstærke kampen mod enhver kønsdiskriminering. Resterne af sambeskatningen må væk. 
Ligelønnen må føres helt igennem, og usaglige skel mellem mands- og kvindearbejde må ophæves. 
Reglerne om sygedagpenge må også gælde for fravær på grund af børns sygdom.
Skattebyrden må lettes!
Der må gennemføres en gennemgribende forenkling af indkomstskatten og en mærkbar 
skattelettelse, der ikke som nu modsvares af asociale nedskæringer og ej heller af momsforhøjelser. 
Der må indføres enhedsskat. Trækprocenterne på jævne indkomster må længere ned, og 
madmomsen må fjernes for de vigtigste fødevarer; det kan administrativt ordnes ved tilskud til 
nedbringelse af forbrugerpriserne.
Midlerne til skattelettelserne tilvejebringes ved at indføre kontrol med renteindtægter, bortrydde 
fradragsjunglen, skærpe ligningen, inddrage sorte penge og beskatte opdigtede 0-indkomster. Da 
lønmodtagernes selvangivelser vil kunne undværes, er der også store administrative forenklinger at 
hente.
For en selvstændig udenrigspolitik!
Danmark må holde op med at underordne sig EF-direktiverne fra Bruxelles. Vi vil ud af EF, og vi 
finder, at man allerede nu bør genoptage forhandlingerne om et tæt nordisk samarbejde på det 
økonomiske og handelspolitiske område. Danmark hører til Norden!
Der må påbegyndes en afrustning af det nyttesløse og kostbare danske militær — her er der noget at 
spare! De påtænkte vansindige stor-indkøb af jetjagere må omgående afblæses. SF arbejder for, at 
Danmark udtræder af NATO, bryder med blokpolitikken og erklærer sig alliancefrit.
Kampen mod de multinationale selskaber og imperialismen er for SF en del af dagskravene.
 Socialistisk Folkepartis forpligtelse
Dette er den politik, Socialistisk Folkeparti forpligter sig til at arbejde for såvel i det kommende 
Folketing som udenfor!
Denne politik står i diametral modsætning til reaktionens politik.
Derfor var ethvert egentligt samarbejde mellem SF og Hartlings parti udelukket i det Folketing, der 
nu er opløst, og derfor vil det også være udelukket i det kommende Folketing. Vi opfordrer alle 
arbejder-partier til at anlægge samme betragtning.
Men SF vil arbejde sammen med alle, der helt eller delvis kan støtte vore løsninger. En politik, der 
sikrer retten til beskæftigelse, fremmes bedst gennem en bred, folkelig bevægelse, der bl.a. omfatter 
lønmodtagernes faglige organisationer, i samarbejde med et arbejderflertal i Folketinget med et 
stærkt demokratisk og socialistisk indslag — med et stærkt Socialistisk Folkeparti.
Vi opfordrer vælgerne til at styrke liste F på valgdagen den 9. januar.
SOCIALISTISK FOLKEPARTIS HOVEDBESTYRELSE

