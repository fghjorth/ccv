
Midt i et lovgivningsarbejde, der har lagt grunden til nye omfattende reformer, blev den 
socialdemokratiske regering bragt i mindretal på sit krav om en fast økonomisk politik, der kan 
sikre fuld beskæftigelse, en fortsat udbygning af erhvervslivet og en begrænsning af 
prisstigningerne.
Regeringen kom i mindretal, fordi en borgerlig opposition med støtte af 6 SF-udbrydere forkastede 
en nødvendig og rigtig lovgivning.
Nationalbanken og de store lønmodtagerorganisationer gav tilslutning til regeringens politik, mens 
Dansk Arbejdsgiverforening gik klart imod.
Med udskrivelsen af valg blev et vigtigt reformarbejde afbrudt i Folketinget. Alligevel kan 
Socialdemokratiet med rette pege på, at store resultater er opnået i det sidste år:
Vi er kommet langt med skattereformen.
Den udemokratiske skattefradragsregel er afskaffet.
Kildeskatten, som de borgerlige partier bekæmpede forud for sidste valg, er i princippet vedtaget.
Der er sikret en mere retfærdig og effektiv skatteligning, ligesom merværdiafgiften vil give bedre 
kontrol med indkomsterne.
Der er gennemført en omfattende reform af arbejdsløshedsforsikringen og sikret bedre 
sygedagspenge end hidtil.
Vi har fået en ny og mere effektiv egnsudviklingslov.
Rente- og boligsikringsordningerne indeholder en social værdifuld boligpolitik, især til gavn for 
unge, familier med børn og pensionister.
Boligbyggeriet har sat nye rekorder og en bygge- og boligfond er oprettet til støtte for kommuners 
jordkøb og byggemodning, således at der sikres flere og billigere byggegrunde, og dermed flere og 
bedre boliger.
Forslag om skærpelse af kapitalvindingsafgiften var fremsat i Folketinget for at sikre, at en 
væsentlig del af gevinsten ved jordspekulation inddrages til samfundet.
Arbejdet for en forbedret jordlovgivning er langt fremme, herunder forslag til en bedre 
planlægningslovgivning og en ny naturfredningslov.
Socialdemokratiet har fremlagt sine synspunkter om udvidelse af undervisningspligten til to år.
Der er sat et arbejde i gang for at skabe bedre faglige grunduddannelser, ligesom 
uddannelsessystemet for den voksne arbejdskraft er yderligere udbygget.
Nu er arbejdet foreløbig standset, fordi et flertal i Folketinget ikke kendte sit ansvar, og nu skal 
vælgerne den 23. januar træffe en ganske enkel afgørelse:
SKAL VI HAVE STIGENDE ARBEJDSLØSHED ELLER FULD BESKÆFTIGELSE?
Skal et vigtigt reformarbejde standses, før dets virkninger er slået igennem?
VALGET ER LET:
Der er kun et parti, som har vist ansvar og handlekraft:
Socialdemokratiet
Et Ja til den borgerlige opposition, der er uenig om væsentlige politiske opgaver, vil betyde: 
Stigende arbejdsløshed, nedskæring af boligfonden, færre boliger, nedbrydning af skattereformen, 
udsættelse af kildeskatten.
Et JA til SOCIALDEMOKRATIET vil betyde:
Sikring af fuld beskæftigelse.
Gennemførelse af regeringens 13 punkts program til fremme af produktion og eksport.
Udbygning af bygge- og boligfonden som et afgørende led i kampen mod jordspekulation.
Kildeskat fra 1. januar 1969, herunder selvstændig beskatning af hustruindtægter.
Bedre og mere lige uddannelsesmuligheder for ungdommen.
Forbedrede pensioner for de ældre og invalider og en værdisikret tillægspension.
Fortsat socialt reformarbejde i takt med samfundets stigende velstand.
Danmark bør i FN sammen med de øvrige nordiske lande arbejde for at virkeliggøre vore 
demokratiske idealer og derved bidrage til sikring af verdensfreden.
En vigtig del af den danske udenrigspolitik må være fortsat og udvidet støtte til ulandene.
Med henblik på at udnytte enhver mulighed for at bringe forhandlinger om fred i Vietnam i gang 
går vi ind for, at USA ensidigt og betingelsesløst bringer bombningerne af Nordvietnam til ophør.
Danmarks sikkerhedspolitik må fastholdes samtidig med, at der ved modernisering af NATO 
arbejdes for afspænding mellem Øst og Vest.
Den sag, som Danmark sammen med Norge og Sverige har rejst i Europarådet mod den græske 
kupregering for krænkelse af menneskerettighederne, bør aktivt følges op.
Efter at det har vist sig, at Danmarks optagelse i Fællesmarkedet sammen med England ikke er en 
realistisk mulighed i de nærmeste år, må Danmark tage sin markedspolitik op til fornyet og 
konstruktiv overvejelse. Der bør tilstræbes en vidtgående udbygning af det nordiske samarbejde 
inden for EFTA under fastholden af den brede europæiske ordning som langtidsmålet for 
markedspolitikken.
Gennem de sidste 15 år har Socialdemokratiet stået i spidsen for en social, økonomisk og kulturel 
udvikling, der er tiden sidestykke i vort lands historie.
Et styrket Socialdemokrati er eneste garanti for en fortsættelse af denne udvikling.
De borgerlige partier spekulerer i den splittelse af lønmodtagerstemmer, som Kommunister og 
Venstresocialister har ansvaret for.
Vi må afvise enhver form for splittelse.
Styrk det parti, som er ansvarsbevidst og handlekraftigt:
Socialdemokratiet
