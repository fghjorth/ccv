VALGUDTALELSE FRA VENSTRES FOLKETINGSGRUPPE
Venstre, Danmarks Liberale Parti
Den 3. september 1971
Valget den 21. september kommer som afslutningen på en normal folketingsperiode. Valget afgør, 
om den liberale flertalsregering, der blev dannet i 1968, skal have mandat til at fortsætte det 
påbegyndte arbejde, eller om vi igen skal vende tilbage til en socialistisk regering.
Venstre, der stærkt har virket for den nuværende regeringsdannelse, appellerer til vælgerne om 
støtte til et fortsat samarbejde på dette grundlag.
Venstres folketingsgruppe går til valg på det nyligt vedtagne handlingsprogram.
Venstre Ønsker særligt at fremhæve:

MARKEDSPOLITIKKEN
Det er det nye folketing, der skal træffe den vigtigste beslutning igennem mange år, nemlig om 
Danmarks tilslutning til det europæiske fællesmarked.
Derfor må stillingen til dette hovedspørgsmål være afgørende for vælgerne ved det kommende 
folketingsvalg. Kun hvis det nye folketing træffer en positiv beslutning, lægges sagen ud til 
folkeafstemning.
Venstre går ind for Danmarks tilslutning til et europæisk fællesskab under forudsætning af britisk 
medlemskab og i forventning om tilfredsstillende løsninger for de andre nordiske lande. Venstre 
Ønsker tilslutning af politiske grunde: for at fremme det europæiske samarbejde og styrke 
demokratiet som styreform i Europa; af økonomiske grunde: for at sikre dansk erhvervsliv et stort 
og frit marked og give mulighed for stærkere fremgang i produktion og beskæftigelse;
af sociale grunde: for at kunne opretholde fuld beskæftigelse, fortsat udbygge den sociale velfærd 
og i samarbejde med andre lande løse det moderne samfunds miljøproblemer.

DEN ØKONOMISKE POLITIK
Det kræver en flerårig fast indsats at genskabe balance mellem produktion og forbrug og dermed 
fjerne underskuddet i vor udenrigshandel.
Det er denne opgave, der på en række områder i de sidste år er taget fat på. Nu må vi fastholde og 
udbygge den indledte saneringspolitik. hertil kræves, at den stramme finanspolitik opretholdes. 
Dette må ikke mindst ske ved en forstærket indsats mod stigningerne
i de offentlige budgetter. Perspektivplanlægningen har allerede gjort det klart, at der må fastlægges 
rammer for de forskellige områder for offentlige udgifter, så fornøden kapital og arbejdskraft sikres 
erhvervsudviklingen. De finans- og pengepolitiske midler må suppleres med en samlet og socialt 
afbalanceret indkomstpolitik. Den må baseres på et udbygget samarbejde mellem det offentlige, 
erhvervene og arbejdsmarkedets parter.
I sammenhæng hermed må også problemerne om dyrtidsreguleringen ses. Man bør efter Venstres 
opfattelse ved kommende overenskomstsituationer kunne nå tilslutning til en mindre 
inflationsfremmende form for sikring af lønmodtagerne end den nuværende automatiske 
dyrtidsregulering, eventuelt ved at fremtidige dyrtidsportioner erstattes af skattenedslag.
Øget fremgang og velstand for befolkningen skal opnås gennem en politik, der sikrer danske 
erhvervsvirksomheder og arbejdspladser fornøden konkurrenceevne og kapitaltilgang. Derfor må 
pengepolitikken og vilkårene for erhvervslivet lettes i takt med, at saneringspolitikken letter det 
indenlandske forbrugs- - g efterspørgselspres.
Som krav til den kommende skattepolitik Ønsker Venstre særligt at fremhæve:
a. lavere indkomstskatter og trækprocenter mod en tilsvarende overflytning til 
forbrugsbeskatningen,
b. skattefrihed for de første 3.000 kr. nettorenteindtægt,
c. forbedrede investeringsfonds- og afskrivningsregler for erhvervslivet,
d. loft over og dermed begrænsning af ejendomsbeskatningen,
e. sambeskatningens afvikling må videreføres,
f. det må undersøges, om kildeskatteadministrationen kan overflyttes til kommunerne.

REFORMPOLITIK
VKR-regeringens periode har været en reformperiode. Skattereform, kommunalreform, 
byrdefordelingslove, jordlove, landbrugsstrukturlove, realkredit-reform m. v., er ført igennem. Men 
Venstre vil videre.
På mange områder skal forholdene forbedres. Det gælder: Uddannelsesområdet: Der må især sættes 
ind på uddannelsen for de 16 - 19-årige. De mange uddannelser må smeltes sammen, således at alle 
unge får tilbud om uddannelse. Vi skal have basisuddannelser med tilvalgsmuligheder for at undgå 
blindgyder og uden at blive tvunget til for tidligt erhvervsvalg. Der skal også være mulighed for at 
skifte undervejs.
Voksenuddannelse, omskoling og genoptræning skal være mulig livet igennem.
Ved den forestående ændring af folkeskoleloven bør det sikres: at dansk og regning stadig 
fremtræder som hovedfag, at placeringen af kristendomskundskab fastholdes, og at alle børn får 
mulighed for at lære mindst to fremmedsprog.
Socialreformen: Socialreformarbejdet blev sat i gang på Venstres initiativ. Det skal føre til et bedre 
og enklere socialt apparat. Dagpengesikringen skal gælde alle, også de selvstændige, som hidtil har 
været holet udenfor.
Tilskudslovene må udformes, så ægteskabet ikke undergraves.
Miljø: Jo mere industrisamfundet udvikles, des mere trues det af forurening.
Danmark skal gøres rent og sundt. Ren, frisk luft, rent, frisk drikkevand, rene vandløb, søer og 
strande, et venligt, fredeligt boligmiljø hører med til et menneskeværdigt samfund. Venstre vil have 
problemerne kortlagt og vil gøre den nødvendige indsats for at komme forureningen til livs. Til et 
godt miljø hører også sikkerhed for liv og ejendom. De store byområder må aflastes. Nye 
arbejdspladser må skabes i de egne af landet, som trues af erhvervsmæssig tilbagegang.

VALGRETSALDEREN
Venstres folketingsgruppe anbefaler at indføre 20 års valgret. Venstres standpunkt har bestandig 
været, at myndighedsalder og valgretsalder skulle være den samme. Det kan opnås ved at stemme 
JA ved folkeafstemningen.
Venstres folketingsgruppe opfordrer danske vælgere til den 21. september at styrke Venstre, 
Danmarks liberale Parti, og sætte kryds ved liste V.


