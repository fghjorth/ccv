FREMSKRIDTSPARTIET kæmper for fremskridt for alle danske på folkestyrets vilkår. 
Gammelpartierne er kommet ud af trit med den hastige samfundsudvikling. Dalrer folketinget 
videre uden i handling at følge vore antipapirvældeanvisninger, vil kaos blive følgen. For at 
forebygge voldelige samfundsspændinger, må skeen tages i den anden hånd i dansk politik.
Progressivismen opbygger sine politiske programpunkter på en direkte iagttagelse af 1970'ernes 
Danmark med dets kæmpemuligheder for menneskelig trivselsskabelse, takket være navnlig 
teknikkens udvikling, den lange fredsperiode, stigningen i det almindelige uddannelsesniveau, 
nationalgrænsernes nedbrydning og den betydelige enighed, der i virkeligheden råder mellem 
danskerne, fordi vi hverken har racemæssige, religiøse eller klassemæssige opdelinger af nogen 
betydning. Fremskridtspartiet er ikke noget alt eller intet parti. Opnår partiet ikke folke-
tingsindflydelse stærk nok til at gennemføre alle sine programpunkter, er dets opfattelse, at 
livsvilkårene for menigmand i Danmark blive bedre for hvert skridt frem, det lykkes at komme til 
mindskning af indkomstskat papirvælde og lovforbistring.
Fjernes må den blydyne af paragrafvildnis, embedsmandspapirvælde og indkomstskattetryk, som 
har sænket sig over samfundet, og som er den virkelige baggrund for dets dårligdomme. Tilslutning 
til partiet er derfor indtil videre betinget af - og alene betinget af - at man meget højt vil prioritere 
kampen ad demokratisk vej mod disse tre samfundsonder. Kun ved deres udryddelse kan vi få bugt 
med arbejdsløshed, valutaunderskud og nedtrykthed.
På alle andre punkter stiller Fremskridtspartiet sine tilhængere frit, men den overvejende del af 
partiet går ind for følgende synspunkter:
ARBEJDSFORHOLD
1.	Den økonomiske politik skal sikre, at der kommer et rigeligt udbud af arbejdspladser, 
så ingen uforskyldt kommer til at gå arbejdsløs.
2.	Skulle der i en omstruktureringsperiode komme problemer, skal rundelig hjælp ydes 
til dem, der uforskyldt ikke kan få beskæftigelse.
3.	På lidt længere sigt vil frygten for ikke at kunne få arbejde nok blive manet i jorden. 
Når nutidens enorme muligheder for masseforbrug ikke længere spoleres af en urimelig dårlig 
restriktionspolitik fra folketingets side, vil der være
" overskud af beskæftigelse med produktion, distribution og service.  Dertil kommer, at Danmark 
som foregangsland med indkomstskattens ophævelse utvivlsomt vil tiltrække så mange 
investeringer, at vi frit kan vælge, hvilke (ikke forurenende) arbejdspladser vi vil have i landet Når 
de nuværende selvforskyldte plagerier er overvundet, vil arbejdsmarkedspolitikken derfor først og 
fremmest komme til at dreje sig om - trods knaphed på arbejdskraft - at få forholdene lagt til rette, 
så man samles om det trivselsskabende og om indenfor de givne rammer at få arbejdet hermed 
udført med færrest ulemper og gnidninger.
4.	Den statslige arbejdsformidling virker tung, og papirtyngden gør den fremmed
for mangen en arbejder, Den bør derfor nedlægges og dens funktioner tilbage føres til 
fagforeningerne, der typisk har de umiddelbare kontakter ud til de lokale arbejdspladser og derfor 
hurtigt og smidigt kan sørge for, at de rigtige mennesker anvises arbejde på de arbejdspladser, hvor 
de gør bedst fyldest. Dette er i såvel arbejdernes som arbejdsgivernes interesse. Eneret på 
arbejdsanvisning skal fagbevægelsen dog ikke have.
5.	Når kontorsektorens ikke strengt nødvendige folk overføres til produktivt erhverv, 
altså til fremstilling af ydelser, som der er naturligt menneskelige behov for, vil Danmarks 
betalingsbalanceproblemer blive løst. De nuværende vanskeligheder skyldes, at vi med en given 
produktion skal føde på så mange hundredetusinde kontormennesker, der dels hører til de bedst 
aflagte i samfundet, dels ikke bidrager til den samlede, samfundskage med noget, der kan 
eksporteres eller give trivselsfremmende forbrug for andre.
De samme forhold udgør den væsentligste indenlandske inflationskilde. Med deres økonomiske 
formåen indkøber kontorfolkene de varer, der er fremstillet i de nyttige hjemmemarkedserhverv 
eller importerede. Efterspørgslen overstiger således produktionen, når de produktive rejser sig i 
protest mod at skulle aflevere så meget af deres indtjening og derfor gennemfører 
kompensationsbegrundede lønstigninger.
Overførsel af skrivebordsfolk til produktivt arbejde fremmes bl. a. ved, at kontorbeskæftigede hos 
det offentlige flyttes ind i lavere lønrammer og ved at skatteyderne yder større bidrag til omskoling 
af skrivebordsbeskæftigede til nyttigt arbejde, jo før de pågældende opsiger deres hidtidige 
stillinger.  Alt i alt bliver det offentliges nævnte bidrag på én milliard kroner. Indenfor det første år 
forventes overflyttet 70.000. Der forventes ikke omskolingsudgifter for de 30.000. I gennemsnit 
bliver der herefter 25.000 kr. til rådighed for hver af de 40.000 resterende.
6.	De særlige forhold i den enkelte virksomhed må være afgørende for, under
hvilke former medarbejderne tages med i ledelsesbeslutningerne og i overskudsfordelingen. Emnet 
er uegnet for generel folketingslovgivning.
De af de fem gamle folketingspartier lancerede forslag vedrørende økonomisk demokrati afvises. 
Der foreligger ganske klart forkert varebetegnelse. Forslagene går stort set ud på at aflede 
vælgernes opmærksomhed fra de virkelige samfundsproblemer, som nu må løses. Der er nemlig 
ikke mulighed for i de kommende 4-6 år at tage sig af både det såkaldte økonomiske demokrati og 
kampen mod papirvældet, lovjunglen og indkomstskatten. Der må derfor vælges mellem enten at 
gøre det ene eller det andet, Fremskridtspartiets valg er at udskyde problemerne om økonomisk 
demokrati, til disse spørgsmål er blevet mere afklarede i samfundsdebatten, således at vi ikke på ny 
havner i en bureaukratifremmende ufordøjet lovgivning i stil med f. eks. kildeskatten og 
kommunalreformen,. Velstandens eneste ophav er produktionsudviklings Teoretikere og 
arbejdsmodvillige skal ikke have lov til at forkrøble den ved på arbejdspladserne at indføre ævle-
bævleindretninger, som universiteterne i de seneste år har været så rige på. Timerne på arbejde skal 
kunne bruges til at få mest muligt i lønningsposen. I praksis vil arbejdsglæden antagelig falde, hvis 
der skabes det grundlag for intriger, som bliver resultatet af gammelpartiernes forslag.
7.	ATP og feriemærkesystemet afskaffes, så lønmodtagerne selv kan råde over
deres indtjening, og virksomhederne undgå goldt kontorarbejde.
ERHVERVENE
8.	At lade erhvervene trives i fred er den største tjeneste, samfundet kan gøre dem og 
dermed sig selv. Erfaringsgrundlaget viser, at vore embedsmænd og politikere er nogle klodrianer 
til at klare erhvervslivets problemer. Allerede derfor bør de holde sig væk med deres 
planøkonomiske kvaksalverier. Naturligvis findes der også tåbelige erhvervsfolk, men de går fallit, 
hvis blot skatteydersubsidierne undlades. Begrænsede statsindgreb er stort set ikke nogen 
virkelighedsnær linie, da restriktion avler restriktion.
9.	Bagere, boghandlere, læger o. s. v. bruges mere hensigtsmæssigt til at producere
brød, sælge bøger og helbrede mennesker end til at udfylde alskens blanketter og
indberetingsskemaer.
10.	Monopoltilsynets personale nedskæres til de tre mennesker, der behøves, for at 
Danmark ikke klart overtræder landets EF-forpligtelser.
11.	På grundlag af de forfærdende svenske erfaringer afskaffes forbrugerombuds-
mandsembedet.
12.	Forbrugerrådet, Husholdningsrådet o. lign. skal ikke have skatteydertilskud.
13.	Landbrugslovgivningen befries for alle de forhistoriske regler, der til dels er begrundet 
i rene misundelsesbetragtninger, f. eks. forbud mod sammenlægninger, påbud om bestemte 
driftsformer, bopælspligt, forbud mod aktieselskabseje m. v.
14.	Aktieselskabslovgivningen forenkles. Den bør ikke indeholde mere end strengt 
nødvendigt til opfyldelse af Danmarks EF-pligter. Fremskridtspartiet vender sig imod forøgelse af 
disse EF-pligter og vil søge kontakt med ligesindede i vore otte partnerlande for at hindre, at EF 
udfærdiger de planlagte nye direktiver om aktieselskabslovgivningen.
15.	Når banker, sparekasser og benzinselskaber måske forekommer i for stort antal, 
skyldes det, at det offentlige bureaukrati hindrer virkelig fri konkurrence til fordel for sparere og 
andre kunder. Fremskridtspartiet vil totalophæve Bank- og Sparekassetilsynet.
16.	Efterhånden som indkomstskatten forsvinder, inflationen begrænses, og velstanden 
vokser, vil de nuværende høje rentesatser utvivlsomt blive reduceret væsentligt og 
obligationskurserne stige tilsvarende. Udlånsloftet for pengeinstitutterne ophæves. Selektiv 
kreditpolitik føres ikke. Restriktionerne lettes overfor kreditforeningerne. Indekslåneordningen 
opnår ikke antydning af offentlig kaution, hverken juridisk eller moralsk.
SKATTERNE
17.	Det er nødvendigt med hurtig vedtagelse af lov om aftrapning over en seksårig 
periode af den almindelige indkomstskat og om øjeblikkelig ophævelse af sømandsskatten og af 
kapitalvindingsskatten.
18.	Operation »Væk med indkomstskatterne« er i sig selv en så krævende og indgribende 
omformning af den danske samfundsøkonomi, at man, så længe den står på, ret strengt må afholde 
sig fra at indlade sig på at nedsætte satserne for andre urimelige og hæslige afgifter og skatter eller 
afskaffe disse.
19. Nye skatter og afgifter eller forhøjelse af bestående vender Fremskridtspartiet sig mod med fire 
undtagelser. Skatteomlægninger kan støttes, hvis de indebærer samtidige større nedsættelser af 
andre skatter og afgifter. Forureningsbekæmpelsesafgifter kan indføres eller øges (benzinafgift 
gradueres efter forureningsvirkning, flylandingsafgiftssatser efter støjgrad, dåseølafgift o.s.v.). 
Giftskatter og andre afgifter på sundhedsfarlige foreteelser dækkes ikke af vor antiskatte-
forhøjelsesholdning? Fravigelser herfra kan også blive en følge af EF-medlemskabet eller andre af 
Danmarks internationale forpligtelser.
20. Den momspligtige skal i 10 år gemme indkøbsbilag vedrørende indgående
moms. Momspligtigt salg skal registreres på kasseapparater, fortløbende nummererede fakturaer 
eller andet kontrolbart materiale. Derimod bliver der ingen pligt overfor det offentlige til at føre 
momsregnskab. Skyldige momsbeløb indbetales som hidtil én gang i kvartalet. Statens kontrol 
udøves på den måde, at et revisionskorps efter selvtilrettelagt arbejdsplan henvender sig i 
virksomhederne, således at man gennemgående får besøgt én procent af landets momspligtige hver 
måned. Hvis stikprøvekontrollen viser, at der har været indbetalt mindre end 90 % af de skyldige 
momsbeløb, vil differencen være at efterbetale med de tredobbelte beløb. Har der derimod været 
indbetalt mere end 110 %, bliver man præmieret. Har indbetalingerne over perioden siden 
ordningens ikrafttræden (sidste kontrol!) ligget mellem 90 pct. og 110 pct. af, hvad de skulle være, 
foretages ikke yderligere.
21.	Bilvægtafgiften ophæves ved en skatteomlægning, hvor benzinliterafgiften forhøjes 
med 50 øre, cigarvarer med 11 øre og cigaretter med 4 øre.
22.	Tvangsopsparingsloven af april 1974 ophæves, hvorved allerede indbetalte beløb og 
bundne obligationsposter straks frigives til sparerne.
23.	I stedet for individuelle ejendoms- og grundskyldsvurderinger hvert fjerde år tildeles 
hver enkelt fast ejendom et grundtal svarende til den nuværende vurdering. Derudover opdeles 
landets ejendomme i en lille snes generelle grupper (ældre udlejningsejendomme, middelstore 
bøndergårde, omegnsparcelhuse, byggegrunde etc). Pr. hvert års 15. maj kundgøres for hver gruppe 
for sig, hvor mange procent grundtallet øges (eller nedsættes) med for det følgende finansår. Den 
grundejer, som finder ændringen forkert for sin ejendoms vedkommende, kan protestere, således at 
behandlingen af protesten kan være tilendebragt så betids, at der inden 1. februar det følgende år er 
klaring over, hvor højt ejendomsskylds- og grundskylds-vurderingsbeløbet skal være det påfølgende 
finansår.
Hver måned gennemgår ejendomsskattemyndighederne ca. én procent af landets ejendomme med 
henblik på eventuel ændring af grundtallet. Til denne gennemgang udtages dels de ejendomme, 
hvor der er sket noget afgørende nyt (udstykninger, omfattende bygningsarbejder etc.) og dels de 
ejendomme, for hvilke det er længe siden, der har været individuel grundtalsrevision, eller hvor der 
synes at være anden særlig grund til nyvurdering, f. eks. som følge af henvendelser fra ejeren eller 
andre. Nye grundtal får virkning for beskatningen fra og med den 1. april, der følger mere end syv 
måneder efter, at grundtallet er meddelt ejeren.
Ved den anførte ordning undgås arbejdet med udfyldelse af vurderingsskemaer tillige med, at der 
sker en væsentlig administrativ forenkling af hele ejendoms-vurderingsadministrationen. I videre 
omfang end nu kan man herefter beskæftige virkeligt sagkyndige mennesker i stedet for, at man 
med de store vurderinger hvert fjerde år må forlade sig på et alt for bredt udsnit af vurderingsfolk.
FASTE EJENDOMME
24.	Enhver ejer af fast ejendom skal kunne bruge denne til hvad som helst indenfor de 
rammer, der afstikkes af forureningslovgivningen, sikkerhedsforskrifter, fredningsbestemmelser og 
kontraktmæssige forpligtelser.
25.	Forureningsbekæmpelsen fremskyndes, uanset om der herved på dette ene felt bliver 
tale om mere administration og anvendelse af flere skatteyderpenge. Især må der sættes ind mod, at 
giftstoffer og langsomt nedbrydelige kemiske forbindelser spredes i naturen.
 26.	By- og landzoneloven ophæves. Naturligvis bliver resultatet heraf ikke, at 
ejendomsejere foretager urimeligt fritliggende byggeri i landzoner, da ejerne i så fald ofte vil få 
formidable udgifter til veje, kloakering og forsyningsledninger.
27.	Fredningsplanudvalgene ophæves.
28.	I moderat omfang bevares naturfredningsbestemmelser. Forsvaret af den jyske 
vestkyst er et eksempel på, at det i mange tilfælde er mest hensigtsmæssigt at ophæve iværksatte 
naturfredninger, så arealernes ejere bliver interesserede i at anvende områderne til 
sommerhusbebyggelse. Derefter vil de private ejere formentlig bekoste redningen af de arealer, som 
må befrygtes at forsvinde i havet, hvis man bare bevarer den nuværende fredningstilstand.
29.	Bygningsfredningerne indskrænkes til langt færre ejendomme end nu.
30.	Tinglysningskontorer, Miljøministeriet, lokalbrandvæsener og andre offentlige 
myndigheder udskriver på EDB alle de oplysninger, de har om hver enkelt ejendom. Disse 
oplysningsskemaer, som nogenlunde løbende holdes ajour, tilstilles i kopi ejeren, der så kan gøre 
indsigelse, hvis han mener, at noget er forkert.
BOLIGPOLITIK
31.	Boligministeriets sager overflyttes til Ministeriet for Afvikling af Offentlig 
Virksomhed.
32.	Lejeloven forenkles i to-tre skridt og overføres derefter til Justitsministeriet.
33.	Det private byggeri frigøres for bestandigt for andre lovrestriktioner end de, der er 
begrundede i miljømæssige og bygningstekniske forhold. Herigennem sikres rigeligt udbud af 
boliger til rimelige priser. Det er den hidtidige gå/stop-politik med den evindelige pendulrytme af 
opgange og nedgange, som har hindret byggebranchen i at få den fornødne arbejdsbaggrund for 
industrialisering og stordrift.
34.	Så længe indkomstskatten bevares, må den fiktive indkomst, der hedder lejeværdi af 
egen bolig, begrænses, så den i kroner ingensinde overstiger 110 % af det foregående års beløb for 
samme ejendom. Koldhjernernes og de rødes bestræbelser på at regne ud fra sidste vurdering 
afvises derfor. Hensynet til familietrivsel og ejerglæde er vigtigere end cand. polit.-
skrivebordsbetragtninger.
35.	Ejerlejligheder ligestilles med parcelhuse - også for så vidt angår standardfradrag.
36.	De lovmæssige begrænsninger i adgangen til udstykning i ejerlejligheder ophæves 
straks.
37.	Alle skatteydersubsidier til de såkaldte sociale boligselskaber afskaffes over en kort 
periode. Disse selskaber bliver herefter nok nødt til at sælge titusindvis af deres lejligheder som 
ejerlejligheder. Køberen af disse lejligheder får dog ikke med det samme opsigelsesret i forhold til 
de nuværende lejere eller fri adgang til med det samme at forhøje lejen.
38.	Boligsikringen ændres gradvis over en fireårig periode til alene at hvile på 
trangskriterier.
SOCIALLOVGIVNINGEN
39.	Natvægterstaten var et socialt grusomt skræmmebillede, den gang befolkningens store 
majoritet kun var svagt hævet over eksistensminimum og kun havde små praktiske muligheder for 
at komme frem. Takket være de senere årtiers vækst bort fra fattigdomssamfundet har Danmark nu 
råd til at fjerne de fleste af de hindringer og vanskeligheder for borgernes virkelyst, som 
lovgivningsmagt og administration gennem årene har drysset ned over befolkningen. Misundelses-
kompleksbetragtninger er usunde, såvel befolkningsmentalt som samfundsøkonomisk.. Man må 
derfor afvise det, som på Christiansborg hedder »psykologisk lovgivning«. Det gælder om, at de 
socialt svagt stillede, får forbedret deres levestandard mest muligt med mindst mulige 
pligtanstrengelser. Dette sker effektivest ved, at de produktive i frihed kan tjene godt. Det er derfor 
udmærket, hvis fabrikanter og godsejere kan øge deres indkomster - det er fra sådanne kilder, at de 
virkeligt betydende forbedringer af de socialt dårligt stilledes kår kommer. Kvæler samfundet ikke 
igangsætterne, skabes gode arbejdspladser og nye produktioner. Så får arbejdsmanden det bedre, og 
det bliver muligt at yde reel hjælp til de socialt handicappede. Derimod skaber offentligt bureaukrati 
ikke social fremgang. Alt, hvad stat og kommune kan yde, er på blot lidt længere sigt afhængig af, 
hvad forretningen Danmark kan producere.
40.	Skatteydermidler bør betale den sociale sikring, men trangstilfældene vil blive færre, 
efterhånden som en menneskevenlig (økonomisk) politik slår igennem.
41.	Flest mulige af socialsektorens skattekroner bør benyttes til direkte fordel for de 
medborgere, som lovgivningen ønsker at hjælpe. Reglerne bør derfor indrettes således, at der sker 
en drastisk reduktion af de mange millioner kroner, som under den nuværende ordning anvendes til 
administration i videre forstand. Det giver også hurtig hjælp, som ofte er mangedoblet hjælp, mens 
bureaukratisk hjælp oftest er langsom hjælp. 600 ret suveræne socialvagtdistrikter, der arbejder efter 
lægevagtsforbillede, bør derfor erstatte størstedelen af det nuværende socialvæsensparagrafrytteri.
42.	Det fordømmes, at socialforvaltningen i stigende grad infiltreres af medarbejdere uden 
positivt syn på produktionssektoren. Især af menneskelige, men også af økonomiske grunde er det 
meget vigtigt at understøtte de sociale klienters muligheder for at komme i et arbejde, som de kan 
klare.
43.	Tossegod lovgivning og administration har været blandt årsagerne til de senere års 
ikke ubetydelige misbrug af de sociale goder. Fremskridtspartiet vil fjerne disse misforhold i videst 
muligt omfang.
44.	Børnehaver bør i vidt omfang overgå fra at være offentlige institutioner til 
plejemorspasning i private hjem og andre foranstaltninger i privat regis, så hensynet til børnene 
sættes over børnehavepædagogforeningernes terror.
45.	Folkepensionen er ikke fulgt med velstandsudviklingen. Reglerne herom bør være 
enkle, letforståelige for alle, og de må ikke straffe ægteskab eller den, der gør en ekstra indsats.
Ventetillæg bør ikke indføres i Folkepensionslovgivningen.
46.	Efter en overgangsperiode skal offentligt ansatte ikke have bedre pensionsvilkår for 
skattemidler end andre. Det offentlige yder dem altså folkepension på fuld linie med den øvrige 
befolkning, men ingen særfavorisering. Dette skal også gælde for afgåede folketingsmænd, 
borgmestre og ministre, men disse skal have fuld løn i l½ år efter, at de afgår fra hvervet, blot de 
senest har siddet i folketinget eller været borgmestre eller ministre i henholdsvis 12 og 4½ måned 
(er perioden kortere, reduceres de 18 måneder forholdsmæssigt).
 SUNDHEDSVÆSENET
47.	Hospitalskapaciteten øges.
Dette sker først og fremmest ved, at mange sygeplejersker vender tilbage til sygehusene takket være 
smidiggørelse af regler for deltidsarbejde og ophævelse af indkomstbeskatningen. Faggrænsen 
mellem sygeplejersker og sygehjælpere ophæves.
Ved ændringer i omsorgsloven tilskyndes til oprettelse af flere private plejehjem, hvorved 
hospitalspladser frigøres. Målet er menneskevenlige privathjem i stedet for de 
embedsmandsregerede, uøkonomiske institutioner, som det seneste tiårs styrende bureaukrater har 
sigtet herimod.
48.	Nyt hospitalsbyggeri i større omfang bliver der næppe råd til før 1980, men 
nedlæggelse af lokalsygehusene standses praktisk taget.
49.	Lægevidenskab og sygehusapparatur er undergået en så formidabel udvikling, at 
sandheden er, at vi på langt nær under nogen omstændighed har råd til straks at få alt, hvad vi kunne 
bruge på området. Skete det, ville vi måske kunne redde 2000 mennesker fra en given sygdom. 
Fremskridtspartiet erkender, at ved dets politik vil der i år fremover kunne reddes måske 400 af de 
2000, men fortsætter det nuværende indkomstskatte- og papirvældesystem med dets stagnationer, 
bliver tallet snarere 180 end de 400.
50.	Ligesom vi til folkepension og forureningsbekæmpelse vil bruge en noget større 
procentdel af nationalindtægten end nu, vil vi også gøre det til sundhedsvæsenet.
UDDANNELSE
51.	Børnene er forældrenes, ikke samfundets. Skolen skal derfor være forældrestyret - 
hver skole som en selvstændig enhed.
52.	Den private folkeskole får månedlige statstilskud efter elevtal. Tilskuddet pr. elev 
fastsættes for hvert finansår til omkring gennemsnitsudgiften pr. elev i den offentlige folkeskole.
53.	Undervisningspligten omfatter en syvårig periode, herunder tiden fra barnets 8 års 
fødselsdag til det fyldte 14 år. Skatteyderfinansiering sker også for 8.-12. undervisningsklasse.
54.	Den offentlige folkeskoles hovedformål er at lære eleverne at læse, regne og skrive 
forståeligt. Næst derefter kommer undervisning i fremmedsprog. Skolernes særtjenester 
(psykologer, tandlæger, skolelæger etc.) afskaffes helt eller delvist.
55.	Eksamensvæsenet og karaktergivning bevares i traditionel form.
56.	Kristendomsundervisning tilrettelægges i videst muligt omfang efter ønske fra 
majoriteten af forældre til børn i de pågældende klasser. Det samme gælder seksualundervisning og 
andre kontroversielle fag. Forældre, der ikke er enig i skolens linie vedrørende sådanne fag, skal frit 
kunne få deres børn fritaget fra at overvære undervisningen deri.
57.	Erhvervsuddannelser betales af de pågældende erhverv selv. Det offentlige betaler i 
konsekvens heraf for uddannelser til hverv i offentlig tjeneste som for eksempel sygeplejersker, 
togførere og politibetjente.
58.	Universitetsundervisningen klares i København, Århus og Odense. Planlægning af 
yderligere universiteter opgives. Roskilde Universitet sælges til andet formål, for eksempel motel. 
Aalborg universitet nedlægges.
59.	De skatteyderfinansierede mere langvarige uddannelser bør indskrænkes til 
samfundsnyttige områder som læger, ingeniører og lærere. Ved disse studier indføres 
adgangsbegrænsning efter opnåede eksamensresultater. Så længe studierne ifølge aflagte årsprøver 
passes tilfredsstillende, udbetales tilstrækkelige beløb til, at de pågældende kan klare sig uden at 
skulle have indtægter ved siden af i væsentligt omfang.
60.	Indenfor de af lovgivningsmagten bevilgede beløb fastsætter fagprofessorerne 
eksamenskrav og undervisningsplan, herunder hvorvidt ældre studerende i videre omfang end hidtil 
skal undervise de yngre.. De nymodens styrelseslove med studenterindflydelse på studiernes 
tilrettelæggelse ophæves. Derimod bør seminarierne have brede kontaktflader til skolerne og 
universiteterne til de brancher og fagområder, der beskæftiger kandidaterne.
61.	Skatteydertilskud skal ikke mere ydes til studenterråd.
62.	Videnskabeligt forskningsarbejde udføres i langt højere grad end nu som 
kontraktforskning - altså på grundlag af aftaler mellem læreanstalten og det erhvervsliv, som viser 
en sådan interesse for et projekt, at det er villigt til at bekoste det.
ÅNDSLIVET
63.  Kulturaktiviteter; trives bedst uden offentlig indblanding.
64.	Religion og moral er den enkelte borgers privatsag. Hvad en borger foretager sig uden 
på væsentlig måde at genere andre, skal det være hans frie og suveræne ret at gøre.
65.	Biblioteker dækker ikke længere så store almene sociale behov som for nogle slægtled 
siden. Via lånerbetaling udvikles de almindelige biblioteker derfor over en femtenårsperiode til ikke 
mere at være underskudsgivende for skatteyderne, hvoraf mere end 80 % ikke hører til 
bibliotekskundekredsen.
66.	På TV- og radioområdet indføres fri konkurrence og næringsfrihed. I hvert tilfælde de 
næste 10-15 år opretholdes Danmarks Radio som statsinstitution, dog med fem forbedringer: 
Licensbureaukratiet afløses af skattefinansiering, Overflødighedspersonaleforbruget nedskæres. 
Radiorådet ophæves. Medarbejderrekrutteringen gøres ideologisk mindre ensidig, hvorved man kan 
fjerne den overvejende venstreforvridning og regeringstilbedelse i programmerne. Genudsendelser 
sker langt hyppigere, så TV og alle tre radioprogrammer køres 24 timer i døgnet, men i overvejende 
grad på konservesbasis.
67.	Aviser bør ikke skatteydersubsidieres. Heller ikke via portotakster eller støtteannoncer 
indrykket af stat eller kommune.
RETSVÆSENET
68.	Danmarks retskultur er gået i forfald. Et bjerg af meningsløse cirkulærer og 
lovbestemmelser spærrer for den enkeltes overblik over hans pligter og rettigheder.  Indviklede 
regler er tit udformet ud fra sociale beskyttelseshensyn, men virkningerne bliver oftest, at 
bestemmelserne fortrinsvis går ud over de svagest stillede i samfundet, som ikke har mulighed eller 
evne for at overskue og indrette sig efter lovgivningskomplikationerne.
Fremskridtspartiet vil ophæve eller omformulere alle love, så de bliver umiddelbart forståelige og 
kun kommer til at fylde mellem 0 og 20 % af det nuværende omfang. Det er dog endnu ikke 
lykkedes for os at finde frem til sagligt forsvarlige løsninger i så henseende vedrørende Arveloven, 
Toldloven, Færdselsloven, Aftaleloven og Gældsbrevloven.
69.	Grundindstillingen må være, at det offentlige ikke er en forbudsmaskine, men en 
serviceindretning for den enkelte borger. Der skal være væsentlige grunde til, at det enkelte 
menneske ikke skal have lov til at leve, som hun eller han nu engang finder godt. Området for det 
frie forbrugsvalg skal gøres bredere, og tvangsfinansierede ydelser færre. Dette bør blive det 
lykkelige resultat af det sidste århundredes velstandsudvikling. Embedsmandsapparatets kontrol- og 
magtbeføjelser skal indskrænkes kraftigt. 
70.	Myndighedernes indtrængen på privat område skal begrænses til kun at være hjemlet i 
tilfælde af meget alvorlige forbrydelser. Herom indføres klare og faste lovregler. Det samme gælder 
i endnu højere grad frihedsberøvelse gennem varetægtsfængsel etc. Aldeles undtagelsesfrit skal det 
forbydes politi og andre myndigheder skjult for de pågældende at bryde brev- og 
telefonhemmeligheden.
71.	Kartoteker hos offentlige myndigheder afskaffes i vidt omfang, især ved at mere end 
tre år gamle uaktuelle personoplysninger afgives til arkiver, hvorfra de alene kan rekvireres med 
den pågældende borgers samtykke, så længe han endnu er i live.
STATSSTYRET
72.	Folketinget bør ikke skeje ud ved at påtage sig større reformopgaver, som kan aflede 
indsatsen fra kampen mod de tre væsentlige samfundsonder: Indkomstskatten, bureaukratiet og 
lovforbistringen. Som følge deraf vil Fremskridtspartiet ikke i 1970'erne have noget at gøre med 
grundlovsændringer. Partiet vil derfor enigt stemme imod, hvis der fra anden side skulle 
fremkomme forfatningsændringsforslag for eksempel med det indhold, at ældre mennesker skulle 
have mindre stemmeret end yngre medborgere. Den 85-årige skal derfor fortsat have samme 
stemmeret som den 35-årige.
73.	Idealet er, at alle afgørelser træffes ved folkeafstemning. Afstemninger hver dag er 
imidlertid ikke praktisk gennemførlige. Besværlighederne med folkeafstemninger bliver dog stadig 
mindre og mindre. Televæsenet har udviklet mulighederne for hurtigere information (radio, TV 
etc.) til vælgerne. Disse har fået bedre uddannelse og bedre trafikale muligheder for at komme til 
valgstederne, og den tekniske gennemførelse af hyppige ja/nej afstemninger kunne ordnes 
overkommeligt ved installation af EDB-terminaler på posthuse og skoler og ved at den enkelte 
afstemning strækker sig over en halv snes dage.
74.	Folketingets medlemstal nedsættes til 40.
75.	For at modvirke, at offentligt ansatte eller interesseorganisationsfolk får procentvis 
større repræsentation i folketing og kommunalråd end i vælgerbefolkning, træffes passende 
foranstaltninger. Eksempelvis afskaffelse af, at en person, mens han er folketingsmedlem, kan 
oppebære løn eller avancement til anden stilling indenfor det offentlige.
95. Lillestaten Danmark skal ophøre med udadtil at optræde som den store moralist overfor andre 
lande. Der er rigeligt for os at forbedre indadtil. Vi skal derfor udadtil indskrænke vor aktivitet til en 
meget lille del af den nu udfoldede. Vore skatteyderpenge skal kun bruges på udenrigske formål, 
hvor det er helt klart, at specifikke danske interesser tjenes derved. Når dette er tilfældet, skal de 
danske repræsentanter udvælges blandt dem, der virkelig er vidende på det pågældende 
specialområde. De udsendes da i de enkelte tilfælde fra Danmark til ?? flyforbindelser og med et 
Danmark uden imperialistdrømme er det unødvendigt at have faste ambassaderepræsentanter andre 
steder end i Fællesmarkedshovedstaden Bruxelles. Alle andre danske diplomatiske repræsentationer 
afvikles over en syvmåneders periode..
96.	Privates udenlandsinteresser - for eksempel eksportørers eller importørers - må ordnes 
af de pågældende private selv, enkeltvis eller i flok.
97.	Kraftig nedskæring bør ske på udgifterne til embedsmænds og politikeres 
udlandsrejser.
98.	Fremskridtspartiet frygter, at statsudgifter til Nordisk Råd og FN ikke er tilstrækkeligt 
rentable. I det mindste er meget stærke nedskæringer påkrævede
99.	Enhver medborger, der ønsker at støtte Nordvietnam, Bangladesh, Rhodesia eller 
andet udviklingsland, er velkommen til at gøre dette med sine egne penge Derimod finder 
Fremskridtspartiet det direkte umoralsk, at et folketingsflertal nu tvinger den enkelte skatteyder til 
at være med til generøst at betale til et eller andet regime uden for Danmark, om hvilket den 
pågældende skatteyder måske mener, at det er ham ligegyldigt, eller at det frembyder 
dødsensfarlige perspektiver for landets egne borgere og/eller for den kulturkreds, hvortil Danmark 
hører.

100.	Vi må uddanne finansfolk i arabisk sprog og sædvane i erkendelse af, at det er der, vi 
skal kunne holde os til, når der skal opnås udenlandsk finansiering uden for stærk belastning med 
bankmellemhandleravancer.
101.	Fremskridtspartiet godtager selvsagt det danske folks ja til EF ved afstemningen den 
2. oktober 1972. Heraf følger, at ny folkeafstemning bliver nødvendig, hvis forudsætningerne bag 
afstemningen i 1972 bliver forrykket væsentligt, for eksempel ved Englands udmeldelse, indførelse 
af mønt- eller militærunion eller skabelse af politisk EF-regering.
102.	Danmark meddeler EF-myndighederne, at vor vigtigste nationalinteresse er at 
bekæmpe bureaukratiet. Følgelig vil vi nedlægge veto mod nye EF-bestemmelser, der øger 
papirarbejdet uden at være ledsaget af, at andre bestemmelser ophæves og derved i større omfang 
indsnævrer skrivebordsnusseriet. Forurenings-bekæmpelsesforskrifter er en undtagelse herfra.
MILITÆRET
103.	Forsvaret henlægges under Udenrigsministeriet.
104.	Forsvarsforliget af 14. februar 1973 har fastlagt den danske militærpolitik frem til 
1977. Det har en så overvældende folketingsmajoritet bag sig, at militærspørgsmål næppe får 
Christiansborg-aktualitet, før forligets udløbsdato nærmer sig. Også til den tid må forudses et klart 
NATO-flertal i folketinget, og så længe et sådant findes, kan militærbudgetternes totalomfang 
næppe nedskæres.

