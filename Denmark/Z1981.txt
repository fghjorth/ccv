
Pantsætningen af Danmark skal stoppes omgående.
Det, generationer før os - under afsavn og sparsommelighed - har bygget op, må ikke nedbrydes og 
som pant tilfalde udenlandske pengeudlånere. Redningsplanen for Danmark viser vej til fuld 
beskæftigelse og vejen væk fra bankerotten.
 1.	Reallønnen sættes op ved skattenedsættelse. De første
40.000 kr.s indtægt skal være skattefri i 1982. - Altså en skattelettelse på hen ved 900 kr. om 
måneden (1.800 kr. for ægtepar). I 1983 får vi 60.000 kr. skattefrit, og skatten bliver 50 % af, hvad 
man tjener derudover.
2.	Arbejdsløshedens afskaffelse nødvendiggør øjeblikkelig styrkelse af dansk 
konkurrenceevne ved, at en mindre del af skattelettelsen bruges til at nedsætte lønomkostningerne 
(bruttoløn før skat) med 10 %. Med skattelettelserne kommer der jo alligevel mere i 
lønningsposerne.
3.	Lønnens reelle købekraft beskyttes gennem ærlig pristalsregulering.
4.	Folkepensioner forhøjes fra 1. april 1982 til 3.300 kr. om måneden (6.600 kr. for 
ægtepar).,
5.	Gældende love belaster dansk konkurrenceevne med masser af papirhoveri og 
restriktionsbyrder.
Folketinget skal ophæve snesevis af disse formynderilove.
6.	De seneste års katastrofe- og eftergivenhedspolitik har fået de offentlige udgifter til at 
svulme langt ud over landets økonomiske bærekraft. Derfor nedsættes de med godt 20 % i 1982 og 
yderligere i 1983. Besparelserne udformes som anført i Fremskridtspartiets ændringsforslag til 
finansloven. Så vil forbrugsskatter skaffe penge til sygehuse, folkepension, skoler o.s.v.
En sådan produktionsfremmende politik er nu blevet den eneste holdbare socialpolitik.
Efter de mange års slendrian kan mindre ikke gøre det. Og Danmark kan selvsagt ikke fortsætte 
med at låne og låne i det uendelige.
7.	Fremskridtspartiet siger nej til angreb på rentefradragsretten nej til 
værdistigningsafgift og nej til det planlagte tyveri af pensionisternes penge, fordi disse forslag vil 
jage endnu flere familier fra hus og hjem.
8.	Når høje renter eller andet fører ud i negativ skattepligtig indkomst, skal denne kunne 
fradrages i positiv indtægt for de sidste fem år, så man straks kan få tilbagebetalt, hvad man i 
virkeligheden har betalt for meget skat for disse tidligere år.
9.	Trusler om ØD og OD bringes omgående til ophør, så virksomhederne trygt kan 
tilrettelægge deres investeringer og lønmodtagerne finde deres fulde løn i lønposen og ikke
i en Thomas Nielsen-central fond.
10.	Fysiske blokader accepteres ikke. Deltagere heri kan ikke få bistand fra det offentlige, 
udover hvad der måtte være absolut tvingende nødvendigt
11.	Der sættes stop for organisationstvang (eksklusivaftaler) og tvungen udskrivning af 
bidrag til politiske partier.
12.	Sygedagpenge efter 5 sygedage betales af staten. Lønmodtageren betaler selv de første 
2 sygedage, medens virksomheden betaler de følgende 3.
13.	Samarbejdende ægtefællers skatteindkomst ligedeles.
14.	Fremskridtspartiet vil højne undervisningen/og genoprette orden i de danske skoler og 
på danske universiteter til gavn for de unge og for hele samfundet.
 15. Fremskridtspartiet er rede til at deltage i enhver regering, der kan bringe orden i landets 
forhold.
Foranstående redningsplan bliver partiets udgangspunkt i regeringsforhandlinger.
FREMSKRIDTSPARTIET
