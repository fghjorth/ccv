Fremtidens Danmark - hvordan det skal være
Fremtidens Danmark skal være for os alle og bygges op under fælles arbejde af alle dem der har 
evne og kræfter til at yde en indsats hver på sit område.
Vi skal befæste vor frihed og skabe ret, orden og tryghed mellem folkene og indadtil mellem de 
forskellige samfundsgrupper. Vi skal værne vor frihed og genrejse vort forsvar. Vi skal overalt hvor 
der er farbar vej udbygge et målbevidst og inderligt samarbejde mellem de nordiske folk.
Vi skal styrke vor grænse og danskheden i grænseegnene og af al vor magt sikre det danske 
mindretal i Sydslesvig sådanne kår at dets nationale kamp med tillid og fortrøstning kan føres 
videre.
Vi skal arbejde os ud af krigens fattigdom og besættelsens udplyndring, ja, netop arbejde os ud 
deraf. Derfor skal vi føre en økonomisk politik, der mobiliserer alle produktive kræfter i vort folk. 
Vi skal øge vor konkurrenceevne, øge vor samhandel med den øvrige verden og øge alle naturlige 
beskæftigelsesmuligheder i vort land. Derved øger vi også nationens velstand og skaber bedre og 
tryggere levevilkår for hele samfundet – både for dem, der har arbejdsevnen og for dem, der må 
have samfundets bistand for at komme igennem.
Vi skal udføre vort arbejde under erhvervsfrihedens banner, kalde på initiativet, bevare 
mulighederne for privat opsparing og sikre den private ejendomsret. Men samtidig skal der 
opbygges et værn for forbrugerne mod udbytning gennem monopolistiske magtkonstellationer. Vi 
skal bevare friheden som skabende kraft, men tøjle dens misbrug over for næsten.
Vi skal skabe social tryghed og socialt fremskridt gennem udvidelse af vor produktionsevne og 
udnyttelse af alle vor hjælpekilder. Vi må derfor aldrig glemme den gyldne sandhed, at der er 
erhvervslivet, der skal bære staten – og ikke omvendt! Derfor må også statsfinanserne saneres – og 
når overgangstiden snart er til ende – afstemmes efter de vilkår, danske erhverv får at arbejde under.
Venstre vil ikke have en overmægtig stat og et svagt privatsamfund. Vi vil, at staten skal hente sin 
styrke fra et folk, der arbejder i frihed under ansvar for sig selv og hjem og bedrift. Vi vil frihed, 
frisind. Fremskridt og retsind – parret med den besindighed, som en svær og vanskelig 
genopbygningstid kalder på, hvis vort samfund skal undgå at eksperimentere sig til døde.
Mere Plads til personligt initiativ
Det første mål for en liberal erhvervspolitik i efterkrigstidens rekonstruktionsperiode må 
nødvendigvis blive udrensningen af det mylder af direktorater, nævn og kontrolinstanser af den ene 
eller den anden slags, der i de senere år har hobet sig ovenpå hinanden og lammet ethvert initiativ, 
som ikke var direkte indstillet på værnemageriet.
I de måneder, der er gået siden kapitulationen, har denne opgave ikke kunnet tages op alene af den 
grund at der jo indenfor samlingsregeringen ifølge sagens natur aldrig kunne opnås enighed om 
retningslinierne for en positiv rekonstruktionspolitik. Det er også af den grund nødvendigt at vi 
snarest vender tilbage til et normalt politisk liv hvor hensynet til samlingen ikke forhindrer, at 
meningerne brydes frit mellem regering og opposition.
Det kan ikke siges stærkt og ofte nok, at hele det administrative maskineri, der måske kan have 
gjort en vis nytte under krigen ved at virke som en bremseklods på en nær sammenknytning af 
dansk og tysk økonomi i virkeligheden repræsenterer den samme tankeverden, som gav sig udtryk i 
Hitlers planer om et nyt Europa.
Dansk dygtighed og foretagsomhed har i dag chancer som aldrig før i en verden, der tørster efter 
frihed. Men disse chancer forspildes, hvis erhvervslivet lægges i en spændetrøje af forbud og 
restriktioner.
Det er svært at få Øje på den risiko, der skulle ligge i at ophæve importrestriktionerne i en tid hvor 
der hersker vareknaphed over hele verden. Det er lige så svært at indse, hvad man skal med 
valutakontrol, når det er yderst begrænset, hvad man kan bruge valuta til. Det eneste krav man i 
overgangstiden behøver at stille, er, at fremmed valuta kun kan bruges til hensigtsmæssige 
vareindkøb og at dette problem vil kunne klares med et meget begrænset administrationsapparat.
Vi danske har været spærret ude fra verden i 5 lange år, men nu, da forbindelserne åbnes igen, er 
der intet, der tyder på at vi i evner eller og kunnen er sakket bagud. Det er af afgørende betydning 
for samfundet, at disse evner får lejlighed til at udfolde sig. Det er en betingelse, herfor at vor 
erhvervsliv får frihed til at udfolde sig under det private initiativs herredømme, at vore 
forretningsfolk kan rejse ud og gøre forretninger selv – ikke blot som uddelere af statsindkøb – og 
gøre deres erfaringer om hvad der er sket i verden under hvor indespærring.
For at dette initiativ kan komme til at virke i det almenes interesse, er det uomgængeligt 
nødvendigt, at et hvert overflødigt bånd på erhvervslivet og det private initiativ fjernes.
Urtekræmmer foreningen i København vedtog på sin ordinære kongres i år enstemmigt at træde ind 
i det politiske arbejde. Begrundelsen var, at kun ad denne vej vil det være muligt at varetage 
handlens interesser. 
Valget stå nu for døren, og vil handelsstanden ikke i fremtiden udsætte sig for svære vanskeligheder 
uden udsigt til senere at kunne overvinde dem, må alle sejl sættets til.
Som modsætning til socialdemokratiets planer om statsindgreb og socialisering må handelsstanden 
kræve respekt for erhvervsfriheden og opretholdes af sådanne ejendoms- produktions- og 
beskatningsforhold at privat foretagsomhed, privat ejendomsret og privat opsparing kan bevares 
som grundlag for vort produktionssystem. Men det forudsætter tillige regulering af og kontrol med 
sådanne økonomiske og produktionsmæssige magtkoncentrationer, som i læ af princippet om 
erhvervsfriheden angriber den enkeltes handelsfrihed.
En socialisering af bedrifterne kan ikke skaffe forbrugerne billige varer, tværtimod. Er 
fordelingssystem virker både dyrt og tungt og medfører forringede varekvaliteter. En anden ting har 
også principiel interesse i denne forbindelse. Handelsstanden har gennem disse år uden vederlag 
ikke alene haft et stort ekstraarbejde, men også betydelige udgifter som følge af de ordninger og 
restriktioner, som gennem lovgivningen er pålagt dem. Vi har forsøgt i tiden fremefter at opnå et 
såre beskedent honorar for administrationen af rationeringskort-ordningen, men det er blevet 
afslået. Handelsstanden har heller ikke endnu kunnet få gennemført en revision af næringsloven og 
lærlingelove samt kravet om beskatning af brugsforeningerne på lige fod med den private handel.
Det er alle opgaver, der nu må løses af hensyn til den fri næringsdrivende og middelstandens i det 
hele taget. Middelstandens fortsatte beståen og trivsel er af vital betydning for nationen. 
Middelstanden udgør, således som også historien viser, i afgørende stunder kernen i folket. Derfor 
må der videst mulig udstrækning gennemføres foranstaltninger, hvis formål det er at bevare den 
selvstændige mellemstand, der trues på den ene side af den moderne højkapitalisme gennem dens 
erhvervsform.  Den koncentrerede bedrift og på den anden side af de socialistiske krav om 
statsdrift. Kun på dette grundlag kan der bygges en politik, der har bærekraft ind i fremtiden. Det er 
en ulykke, når et samfund er svagt i midten. Det er god bevarende samfundspolitik at værne 
mellemstanden i by og på land. En politik, der svækker mellemstanden, giver plads for en 
revolutionær udvikling.
Når vi derfor denne gang går til valg, bliver hovedspørgsmålet for vælgerne det ganske enkle om de 
ønsker en vidtgående socialisering med uoverskuelig konsekvenser for borgernes rettigheder 
angående deres nu bestående frihed eller om de foretrækker den frihed fortsat, som har præget 
udviklingen i det hidtidige demokratiske Danmark.
Af vælgernes svar på dette spørgs-
