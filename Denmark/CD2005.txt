
Vi har råd til det, vi vil

CD vil videreudvikle velfærdssamfundet, ikke afvikle det. Gode forhold for børn og unge, der 
skal trives, udvikle og uddanne sig. Gode forhold på sygehusene, i uddannelserne og for de ældre. 
Vi spilder masser af ressourcer ved at lade folk gå ledige i stedet for at bruge deres arbejdskraft på 
disse områder.

Uddannelse, forskning og evnen til at sælge varer og ydelser af høj kvalitet og til høj pris, skaber 
vækst, og giver os råd til det hele. Også erhvervslivet har brug for en god offentlig sektor. Den 
offentlige og den private sektor er ikke hinandens modsætninger, de er hinandens
forudsætninger.

Børn og unge skal forkæles. 
Børn har rettigheder. Ret til gode uddannelser, ret til omsorg, ret til gode fritidsmuligheder, ret 
til at blive hørt ... og lyttet til.
Vores travle arbejdsliv må ikke gå ud over børn og unge. CD ønsker et fleksibelt arbejdsmarked, 
så familierne kan vælge deres egen rytme.
Institutionerne skal være af høj kvalitet. CD kræver klare regler for institutioners størrelse 
og personalenormering.
Der skal skabes sammenhæng i skolen og i børnenes dagligdag. CD ønsker en helhedsskole, 
med både egentlig indlæring og sociale, musiske og sportslige udviklingsmuligheder.
Kvaliteten i skolen kræver veluddannede lærere og ordentlige fysiske rammer.
Hvad skal vi leve af, og hvad skal vi beskæftige os med?

Vi kan ikke leve af at barbere hinanden, men det er i høj grad service, vi skal beskæftige os 
med.

Vore virksomheder skal være i stand til at konkurrere og tjene pengene hjem, men stadig færre 
bliver beskæftiget med egentlig produktion, også fordi mange af jobs flytter ud af Danmark.

Derfor skal vi satse på mere service. Vi skal kunne købe den hjælp, vi har brug for, hvorved vi 
skaber flere nye arbejdspladser.

CD ønsker hjemmeserviceordningen genindført og videreudviklet. Også personlig pleje og 
omsorg, sundhed og velbefindende, samt underholdning og oplevelser, er områder, hvor der 
vil være masser af nye beskæftigelsesmuligheder.

Bevar vores borgerlige rettigheder
De seneste år har vist, at vi må kæmpe for vore grundlæggende borgerrettigheder. Staten skal 
ikke styre menneskers privatliv, man skal være fri til at gifte sig med den, man vil. Vi vil ikke 
ensrettes, hverken i udseende, tro eller mening. Folk med nedsatte evner på forskellig vis, 
skal i særlig grad behandles med venlighed, tillid og respekt.

Vi skal selv leve op til de internationale konventioner, og vi skal også kæmpe for andres 
rettigheder. Ulandsbistanden skal øges, for den er forudsætningen for social og 
sikkerhedsmæssig stabilitet i verden, og EU skal være åben for nye medlemslande der 
opfylder betingelserne.
Bolig og bil - igen, igen
En bolig er også en borgerret. Den er rammen for vores liv, og boliger skal være til at betale.
CD ønsker flere almennyttige boliger, men også ejerboligen skal være til at betale. I mere end 
30 år har CD kæmpet imod boligskatterne, fordi de er Danmarks mest uretfærdige 
beskatningsform. De beregnes ikke efter, hvem der har bedst råd til at betale, men alene efter, 
hvor i landet man bor.
Den offentlige trafik vil aldrig kunne dække transportbehovet overalt i landet. I den travle 
hverdag har vi mange gøremål og bilen er meget tit betingelsen for, at vi kan nå det hele.
Derfor mener CD, at det er helt forkert, at 1 bil skal koste 3 bilers pris. Andre lande er i stand til 
at opretholde deres velfærdssamfund uden himmelhøje bilafgifter, lad os starte en nedtrapning 
nu.

