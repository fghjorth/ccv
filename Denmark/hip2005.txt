SF går til valg på, at Fogh skal væltes - fordi Danmark fortjener en bedre fremtid
SF vil skabe en bedre fremtid for dem, som kommer efter os. Derfor sætter vi børn og unge først. Et 
løft for daginstitutioner, skoler og miljø er vejen til et grønt og retfærdigt samfund
Skal vi udvikle vores samfund, så det bygger på fællesskab og frihed for alle, ikke kun de rige og 
stærke? 
SF's svar er klart: Ja, vi vil forandre samfundet. Vi skal skabe en ny dynamik, som kan sikre og 
udvikle vores velfærdssamfund. Vi tør tage konsekvensen, selvom det ikke gratis. SF går til valg på 
seks temaer, der tilsammen sikrer en rød og grøn fremtid:

Bedre kvalitet i daginstitutionerne - plads & normeringer
Folkeskolen skal give gevinst - hver gang. Alle børn skal kunne læse, når de starter i 3. klasse
Menneskelig omsorg frem for stopurstyranni i hjemmehjælpen
Fra utryghed i jobbet til tryghed på arbejdsmarkedet
Grøn omstilling - for miljøets skyld; i de arbejdsløses interesse
Global retfærdighed - for deres skyld og i vores interesse
Fogh har brugt 20 mia. kr. i skattelettelser. Den bedst stillede del af befolkningen har fået langt de 
fleste af pengene. Regningen er sendt til fremtidige generationer. 
Men vi sikrer kun fremtiden ved at opkræve den skat, som er nødvendig. Heldigvis kan det ske 
uden, at det samlede skattetryk bliver højere end i 2001. Og der skal være plads til skattelettelser for 
almindelige mennesker - blandt andre dem, som Fogh har snydt for skattelettelser: Pensionister, 
arbejdsløse, kassedamer, hjemmehjælpere og mange andre.
xSF - med hjerte og omtanke	
		

SF vil et samfund med mere lighed, mere retfærdighed, menneskelighed og ansvar overfor miljøet. 
Vi tager ansvar for fremtiden og fremtidens generationer, derfor fokuserer vi i særlig grad på 
forholdene for vore børn og unge. Vi fører aktiv kulturkamp for menneskelig frigørelse og 
ligestilling - og imod religionskrig, fremmedhad og fundamentalisme.
Danmark er et land med enorme muligheder. Vi er et af verdens rigeste lande. Vi har opnået en høj 
grad af økonomisk lighed. Vi har opbygget et velfærdssamfund, som skaber tryghed for mange. 
Økonomien fungerer effektivt. Danske lønmodtagere er veluddannede og dygtige. Vi har en 
tradition for kulturelt frisind og tolerance. Vi er på mange måder et grønt foregangsland.
Vi opbyggede i det 20. århundrede en samfundsmodel, som mange i andre lande beundrer. Det er en 
fortælling om et lille land, der har opbygget et velfærdssamfund, der hænger stærkt sammen, er 
økonomisk effektivt, og hvor der er mere lighed end de fleste andre steder. 
Ved folketingsvalget står vi ved en korsvej: Skal fremtidens samfund bygge på fællesskabet og de 
solidariske værdier i den danske model, eller skal det bygge på mere privatisering, opsplitning og 
intolerance?
SF vil et samfund med mere lighed, mere retfærdighed, menneskelighed og ansvar overfor miljøet. 
Vi tager ansvar for fremtiden og fremtidens generationer, derfor fokuserer vi i særlig grad på 
forholdene for vore børn og unge. Vi fører aktiv kulturkamp for menneskelig frigørelse og 
ligestilling - og imod religionskrig, fremmedhad og fundamentalisme.
Vi giver vælgerne chancen for at støtte et parti, der 
vil sikre alle børn en tryg opvækst, 
vil sikre fremtiden for vore børn og unge, og derfor vil vi sikre, at alle lærer nok,
vil slås for miljøet og ikke bare snakke om det - også når der kommer snævre økonomiske 
særinteresser på tværs, 
vil skabe konkurrencedygtige jobs ved at satse på det, vi er gode til i Danmark, 
vil slås for mere menneskelig omsorg, med det udgangspunkt at mennesker er vigtigere end penge,
tager globalt ansvar.
Vi står for klare værdier og ideologiske holdninger. Vi er ikke et midterpart, men arbejder 
målbevidst på at trække Danmark til venstre.
Højrefløjens har siden sidste valg stået for nedskæringer og stilstand på den uddannelse og 
forskning, der skal skabe nye produkter og danske jobs. Den har udvist systematisk ligegyldighed 
over for at udvikle Danmarks evne til at gå foran og presse på for europæisk og global miljøpolitik. 
Den har ført en uværdig og inhuman udlændingepolitik baseret på et intolerant menneskesyn.
Højrefløjen har systematisk forsøgt at underminere solidariteten og fællesskabet.  
Privatiseringer, markedsgørelse af velfærden, stramninger af udlændingelovgivningen, mere 
fremmedhad, ufinansierede skattelettelser til især de velstillede, utilstrækkelige økonomiske 
rammer for kommunerne, tilbagerulning af miljøpolitikken samt en værdikamp, hvor egoismen 
fremmes på bekostning af sammenholdet, har udgjort grundlaget for regeringens politik.
Valget giver mulighed for at gøre op med højrefløjens politik og i stedet skabe en ny fremtid for 
Danmark.
En fremtid for vore børn og unge
Vi vil tage ansvar for fremtiden, og lægger derfor særlig vægt på børns og unges vilkår. Den 
vigtigste opgave er at skabe et bedre liv og en bedre fremtid for de yngste borgere i vores samfund. 
Alt for mange børn bliver ladt i stikken og fortjener et langt bedre liv. Vores unge skal have bedre 
uddannelse. Og vi er tvunget til at føre en bedre miljøpolitik, så også vores børnebørn og oldebørn 
har en jord de kan vokse op på. De skal skabe fremtiden, og det skal være en overordnet opgave at 
give alle børn og unge trygge opvækstvilkår og gode uddannelsesmuligheder. Nogle børn vokser op 
med færre muligheder end andre. Det er vigtigt, at der tages særlige hensyn til de vanskeligt stillede 
børn. Der er brug for en særlig indsats for at disse børn skal bryde deres negative sociale mønstre.
Danmark skal være et grønt foregangsland
Vi vil slås for naturen og skabe miljømæssig bæredygtighed - ikke kun i tale men også i handling. 
Vi kan ikke i længden leve på trods af naturen, men må leve i harmoni med den. Ikke mindst 
klimaforandringerne, der vil betyde naturkatastrofer og oversvømmelser.
Danmark skal være et grønt foregangsland - ikke mindst af hensyn til fremtidens generationer. Der 
skal være styr på de mange kemiske stoffer i hverdagen. Svineriet i landbruget skal stoppes. Vi skal 
allerede nu forberede os på tiden efter oliealderen og derfor satse markant på vedvarende energi. 
Den kollektive trafik skal gøres billigere og bedre.
Flere nye jobs og uddannelse
Vi vil skabe flere nye jobs end dem, vi mister, når virksomheder flytter til lavtlønslande. Der er 
mulighed for at skabe nye jobs gennem en aktiv satsning på vedvarende energi og miljøfordringer. 
Vi vil gøre op med utrygheden på arbejdsmarkedet og bl.a. satse på en markant 
efteruddannelsesindsats.
Vi vil inddrage i stedet for at udstøde. Over 500.000 mennesker er i dag stødt udenfor 
arbejdsmarkedet. Det er synd for den enkelte og et stort tab for hele samfundet.. Vi vil bruge alle i 
det danske samfund - også de etniske minoriteter, som i dag udgør en stor del af de udstødte. Det 
kræver en aktiv arbejdsmarkedspolitik, hvor der skabes jobs i stedet for den nedværdigende kontrol, 
som de arbejdsløse i dag udsættes for. Og det kræver en offensiv indsats mod diskrimination.
Mennesker er vigtigere end penge
Vi vil skabe et samfund, hvor mennesker er vigtigere end penge. Derfor har vi brug for en dynamisk 
offentlig sektor, hvor der lægges vægt på menneskelighed, valgmuligheder og gode 
ansættelsesvilkår for de offentligt ansatte. Især skal vi give højere prioritet til omsorgsarbejde og 
arbejdet med mennesker. Det gælder bl.a. hjemmehjælpere, social- og sundhedsassistenter, 
sygeplejersker og pædagoger. De områder skal have mere attraktive arbejdsvilkår og højere 
lønninger. Vi vil give flere valgmuligheder, men det skal handle om den enkeltes behov og ikke om 
konkurrence mellem offentlige og private udbydere af de samme ydelser. 
Aktiv kulturkamp
Vi vil føre aktiv kulturkamp for menneskelig frigørelse og ligestilling og imod religionskrig, 
fremmedhad og fundamentalisme. Vi vil ophæve højrefløjens stramninger på udlændingeområdet 
og målbevidst arbejde for et Danmark, der bygger på frisind og tolerance. Det ligger i vort 
menneskesyn, at alle har muligheder i sig - også de etniske minoriteter, som i dag alt for ofte ikke 
kan finde en plads på arbejdsmarkedet.
Det er vigtigt med integration gennem job og uddannelse og en boligpolitik, som modvirker 
ghettoer. Der skal samtidig føres kulturkamp for den enkeltes ret til selv at vælge ægtefælle, for 
kvinders ligestilling og imod formørket religiøs fundamentalisme.  

Global retfærdighed

Vi vil tage et globalt ansvar. Verdens goder er i dag meget ulige fordelt. Den globale uretfærdighed 
giver konflikter og ustabilitet. Vi vil fjerne højrefløjens nedskæringer på udviklingsbistanden og 
arbejde aktivt for reel frihandel og muligheder for den fattige del af verden.
Jordskælvskatastrofen i Sydøstasien viser, hvor sårbar det internationale samfund er i de situationer. 
Vi støtter aktivt genopbygningen af de ødelagte områder. Men vi mener også den indsats skal 
bindes sammen med en generel større indsats for at afhjælpe fattigdom i verden.
Vi vil fortsætte kampen imod den amerikanske besættelse af Irak. Danmark skal ikke støtte denne 
politik. De danske tropper skal trækkes hjem, og FN skal have ansvaret for genopbygningen af Irak.
Ansvarlig økonomisk politik
En bedre fremtid kræver en ansvarlig økonomisk politik. Det er en stor udfordring at sikre 
velfærdssamfundet, når der kommer flere ældre, der skal have en ordentlig omsorg. 
SF er både uenig med dem, der ubekymret hævder, at alt kan fortsætte som hidtil, og med dem, der 
omvendt siger, at løsningen er ringere efterløn, dagpenge og offentlig velfærdsservice. 
Der er en anden vej: 
Forebyggelse: Vi vil forebygge i stedet for at blot at reparere. Der bruges i dag milliarder af kroner 
på at reparere skader, som kunne være undgået, hvis man i tide havde sat ind med aktiv 
forebyggelse. Der skal skabes et egentligt forebyggelsesministerium, som står for en tværgående 
forebyggelsesindsats - ikke mindst omkring børn og unge, sundhed, arbejdsmiljø, miljø, trafik, 
kriminalitet m.v. 
Bedre arbejdsmiljø, seniorpolitik og andre tiltag, der giver alle mulighed for at forblive i job, så 
længe de ønsker det. 
Et opgør med den negative sociale arv. Det koster også dyrt for samfundsøkonomien, hvis børnene 
ender som sociale tabere.   Konsekvent politisk satsning på uddannelse, forskning og skabelse af 
fremtidens job, især på miljøområdet.  
Arbejdsløsheden skal ned - i 2010 kan vi nå ned på 100.000 arbejdsløse eller færre.  
Den offentlige sektor skal være mere effektiv - men for SF er effektivitet noget andet end 
tempoopskruning og nedskæringer.
Det kan hænge sammen, men så er der ikke råd til skattestop og skattelettelser til de rige. 
Omvendt er der ingen grund til at sætte skatten voldsomt op. SF har som det eneste parti udarbejdet 
en sammenhængende økonomisk plan. Den betyder, at det samlede skattetryk holder sig under det, 
vi havde i 2001. Men trykket skal fordeles anderledes. Dem med små og mellemindkomster skal 
have lettelser, men de multinationale selskaber, det etablerede erhvervsliv og de mest velstillede i 
samfundet skal betale mere til fællesskabet.
På baggrund af SF's overordnede visioner og værdier vil vi i valgkampen i særlig grad fokusere på 
daginstitutioner, folkeskolen, miljøet, arbejdsløsheden, menneskelig omsorg og global ansvarlighed.


1. Plads til at udfolde sig - tid til at udvikle sig 
Daginstitutionerne er ikke bare et forstadium til voksenlivet. Skal vi have kreative, selvstændige og 
kritiske voksne - så starter det allerede i barndommen. Børn har brug for både tid og plads til at 
udvikle sig. Det får mange børn kun i ringe grad i dag. I mange vuggestuer og børnehaver er 
lydniveauet skadeligt. Forkølelser og mellemørebetændelser florerer. Der er for få voksne omkring 
børnene - og for mange børn omkring de voksne. Der mangler tid og plads. De mest udsatte børn 
taber stort. Det kan og skal vi gøre bedre. Vi skal gøre det for børnenes egen skyld. Det er i hele 
samfundets interesse.
Vi skal satse på bedre tilbud til børnene inden skolealderen. Det er nemlig den tid, hvor børnene 
lærer mest i hele livet. Det er den periode, de helt afgørende personlighedstræk fastlægges. Da 
næsten alle danske børn i dag går i daginstitution, har vi en fantastisk mulighed for at bruge 
daginstitutionerne som et ambitiøst tilbud om udvikling til de yngste børn - og deres forældre: Vi 
har både muligheden for et ambitiøst tilbud til børn, der kommer med mange gode forudsætninger i 
bagagen. Men vi har samtidig muligheden for at daginstitutionerne bliver det sted, der i kraft af 
meget høj kvalitet og god tid, bliver et helt centralt element i bekæmpelsen af negativ social arv. 
Men det forudsætter et opgør med den tankegang, at vi bare skal opbevare og passe børnene. 
Regeringens skattestop har betydet meget dårligere daginstitutioner. Regeringens svar er yderligere 
skattelettelser og indførelse af private daginstitutioner. Men det hjælper ikke på problemet med, at 
er der flere børn på den samme plads og færre pædagoger i vuggestuer og børnehaver. Der er kamp 
om opmærksomheden, hygiejnen er i bund, lydniveauet i top. Forældrene presses af de mange 
sygedage når børnene er konstant syge. Og børn med særlige behov får ikke den opmærksomhed og 
hjælp de har brug for. Der er 9000 færre pædagoger i dag end for 10 år siden - selv om børnetallet 
har været stigende. Det giver mindre omsorg, mindre tid til en gang fodbold eller en tur i skoven - 
og det giver mere sygefravær hos personalet. Indsatsen for vores børn og vores daginstitutioner 
haster.
Tre SF-krav til bedre daginstitutioner:
Bedre kvalitet i daginstitutionerne. Pædagogerne skal have bedre tid til børnene - ikke mindst i 
daginstitutioner med mange børn fra socialt belastede familier. Bindende krav til kommunerne om 
bedre normeringer. Hurtig genopretning af nedskæringerne under VK-regeringen. I løbet af de 
næste fire år skal vi nå op på de normeringer, som var gældende sidst i 80'erne. Bindende krav til 
kommunerne om mere plads i daginstitutionerne. I løbet af de næste fire år skal der mindst være to 
kvadratmeter pr. barn i børnehaverne og mindst tre kvadratmeter pr. barn i vuggestuerne. Der skal 
samtidig afsættes penge til forbedring af udeforholdene ved alle daginstitutioner 
Sund og varm mad til alle børn i både vuggestuer og børnehaver. 
Lavere takster for forældrebetaling. Der skal gennemføres en nedsættelse af den maksimale 
forældrebetaling. så taksterne i vuggestuer og dagplejen nedsættes med 40 pct. og i børnehaven 
nedsættes med 25 pct.


2. Flere skal lære mere 
SF vil skabe en folkeskole, hvor flere lærer mere. Vi har en god folkeskole. Men den er ikke god 
nok. Det er for meget lotteri, hvilken skole, hvilken klasse og hvilke lærere børnene får. 
Folkeskolen taber for mange på gulvet. For mange elever lærer ikke så meget, som de kunne. Mere 
end 20 pct. af en ungdomsårgang får i dag ikke nogen kompetencegivende uddannelse. 
Det vil SF ændre. For børnenes og for fremtidens skyld. Vi ønsker børn, der lærer og udvikler sig 
som selvstændige, kreative demokratiske medborgere. SF ønsker at skabe et rigt samfund med 
udstrakt lighed og muligheder for alle. Derfor må vi investere i at forbedre undervisningen og skabe 
bedre rammer for børnene læring og udvikling i folkeskolen.
Der findes ingen enkle løsninger på folkeskolens problemer. Højrefløjen lider af den 
vrangforestilling, at mere centralisme, terperi og centralt fastsatte tests løser problemerne. 
SF ønsker en bred indsats, der tager udgangspunkt i behovene hos det enkelte barn. Børnene skal 
lære noget, men de skal også udvikle sociale og kreative evner. De skal være hele mennesker.
Det er et mål for SF, at alle børn skal kunne læse, når de starter i 3. klasse.
Hvis ikke vi sikrer en folkeskole, hvor alle lærer så meget, at de bagefter er i stand til at tage en 
faglig uddannelse, vil vi få en voksende skare af ufaglærte og lavtuddannede med meget små 
chancer på arbejdsmarkedet. Derfor er det aldeles afgørende, at folkeskolen giver alle ordentlige 
læsefærdigheder. 
SF foreslår, at vi begynder med at forbedre læseundervisningen i de små klasser. 
Danskundervisningen i 1. og 2. klasse skal varetages af lærere, der har de fornødne kvalifikationer, 
f.eks. linjefag i dansk fra seminariet eller har modtaget efteruddannelse i læseundervisning. Alle 
skoler skal have pligt til at opstille læsemål for den enkelte elev, som lærere, elev og forældre har en 
dialog om. 
Tests svarer til at tage temperaturen hos en syg. De er nødvendige men forbedrer i sig selv 
ingenting. SF er tilhænger af gode tests, der viser elevens stærke og svage sider, og som kan bruges 
til at hjælpe eleven videre. Undervisningen skal løbende evalueres for at kortlægge dens egnethed, 
og eleven skal evalueres for at vise elevens stærke og svage sider. SF foreslår, at lærerne bruger 
evaluering som udgangspunkt for et samarbejde mellem læreren, eleven og forældrene om at 
udvikle hver elevs evner og færdigheder.
SF vil forbedre de fysiske rammer i folkeskolen. I årevis er det ikke blevet prioriteret nok at skabe 
gode, pædagogiske rammer for undervisningen: Forfaldne skoler og klasselokaler, uegnede borde 
og stole, naturfagslokalerne, der står som for 30 år siden osv. Derfor foreslår SF, at staten tilbyder 
kommunerne og skolerne støtte og fordelagtige lånemuligheder til renovation og pædagogisk 
fornyelse af de fysiske rammer, undervisningslaboratorier, forældede undervisningsmaterialer mv. 
Staten skal forøge investeringerne i bedre undervisningsmaterialer, herunder produktudvikling på 
udvalgte områder, støtte til formidling af web-baserede undervisningsmaterialer.
Det er veldokumenteret, at kosten betyder meget for barnets indlæring og koncentration i skolen. 
Det samme gælder motion. Sund mad og bevægelse giver mindre urolige børn, der har lettere ved at 
lære. Derfor bør folkeskolen sikre et sundt måltid om dagen i skolerne samt plads og tid til, at 
eleverne rører sig.
De fysiske rammer, motion og sund kost har stor betydning disciplinen i folkeskolen. Det er ikke 
acceptabelt, hvis undervisningen forstyrres af urolige børn, men det er ikke løsningen at gå tilbage 
til fortidens kadaverdisciplin. Det er langt vigtigere at skabe stabile og trygge rammer for børnene, 
hvilket ikke mindst forudsætter gode lærere. God undervisning forudsætter glade børn.
Den danske folkeskole har brug for dygtige og engagerede lærere. SF afviser højrefløjens hetz på 
lærerne og arrogante udtalelser om, at der ânu skal gøres op med rundkredspædagogikkenâ. 
Lærernes muligheder for efteruddannelse skal forbedres og der er behov for at se på den 
tjenestetidsaftale, stort set alle i folkeskolen er utilfredse med.
Tre SF-krav til en bedre folkeskole:
National handleplan for bedre læseundervisning. Det er et mål, at alle børn skal kunne læse, når de 
starter i 3. klasse, hvilket forudsætter en tidlig målrettet indsats. 
Gode og engagerede lærere. Læreruddannelsen skal ændres så de studerende bl.a. kun skal have tre 
liniefag, samtidig med at de skal være bedre til at håndtere tosprogede børns behov. Der skal være 
krav til kommunerne og den enkelte skole om handleplan for lærernes efteruddannelse. Der skal 
endvidere opstilles handleplaner for uddannelse af skoleledere. Der skal sikres målrettet 
pædagogisk forskning i Danmark. 
Varm og sund mad til alle børn. Merudgifterne kompenseres af staten.

3. SF vil slås for miljøet 
Alle snakker pænt om miljøet, men der bliver slet ikke gjort nok ved problemerne. Hvorfor ikke? 
Der er næsten altid en - dårlig - undskyldning. Pæne ord løser imidlertid ingen problemer - man skal 
turde slås for miljøet.
Allerede i dag er miljøproblemerne store. Så store at vores planet ikke kan klare belastningen på 
langt sigt. Problemerne truer med at vokse sig meget større. Hvis alle i de fattige lande begynder at 
bruge energi, ressourcer og forurene, som vi gør i de rige lande i dag, bliver miljøbelastningen 
uløselig. Det er ved at blive virkelighed - allerede i dag står Kina for 1/3 af væksten i det globale 
ressourceforbrug!  Vi står overfor en meget stor udfordring.
Men vi er grønne optimister. Vi ved, at miljøproblemerne kan løses. Men ikke ved, at vi læner os 
tilbage. Det er nødvendigt at slås for en gennemgribende grøn omstilling.
Ikke alle undskyldninger er dårlige. Der er rimelige krav, der skal tages alvorligt - men ikke på 
bekostning af miljøet. Og alle de kortsigtede særinteresser, der gang på gang modsætter sig grøn 
omstilling - dem har SF den politiske vilje til at afvise. Vi skal skue fremad ikke bagud.
Den vilje har højrefløjen ikke. Den tænker kortsigtet, og bøjer sig for særinteresser. Samtidig har 
skattestoppet medført massive nedskæringer på miljøindsatsen. 
SF vil satse på vedvarende energi. Afbrænding af kul og olie giver mange problemer:
drivhuseffekten som er ansvarlig for den globale opvarmning, og kan føre til oversvømmelser og 
katastrofer
den billige olie er ved at slippe op
afbrænding af olie- og kul er ansvarlig for en meget stor del af luftforureningen f.eks. svovludslip, 
som skaber skovdød, og partikelforurening, som dræber flere tusind danskere hvert år.
Det vil derfor være vigtigt at satse langt mere på udvikling og investering i energibesparelser og 
vedvarende energi. Også fordi der er masser af jobs i en sådan satsning. I Danmark er 20.000 
mennesker beskæftiget med vindmøller - i fabrikker og disses underleverandører samt med 
opstilling og vedligeholdelse af møller. Danmark har 40 pct. af verdensmarkedet, og vindmøller er 
vores 3. største eksportartikel. Det er resultatet af mange år med skattefordele og direkte tilskud. 
Cirka 20 pct. af Danmarks elforbrug kommer fra vindmøller. Tallet er kraftigt stigende. Resten af 
verden er langt bagude. Om 20 år vil der globalt være Â½ - 1Â½ mio. vindmøllejobs. Det er vigtigt, 
hvor mange af dem, Danmark kan få!
SF vil stoppe svineriet i landbruget.  Danmark producerer 25 mio. svin årligt. Udover at 
dyrevelfærden er for ringe, producerer de en masse gylle, der stinker og påvirker naturen f.eks. i 
form af iltsvind i søer og fjorde, og ved at umuliggøre naturtyper som højmoser. SF ønsker færre 
svin - i hvert fald indtil alle disse problemer er løst ordentligt.
SF vil stoppe kemikaos. Tusindvis af de kemikalier, vi bruger er ikke undersøgt ordentligt. Mange 
er mistænkt for at give allergi, kræft og skade forplantningsevnen hos dyr og mennesker. EU-
kommissionen har stillet forslag om, at mange flere kemikalier skal undersøges. Det vil der være en 
enorm gevinst i for samfundet. Forslaget er langt fra godt nok, men selv den beskedne udgave raser 
Europas kemiindustri imod.  Fogh gav sig helt uden sværdslag! 
SF slås for forbud og kemikalieafgifter herhjemme indtil Fogh og de andre toppolitikere i EU tager 
sig sammen.
SF vil slås for mere natur.  2/3 af Danmarks areal er landbrug, og det meste er intensivt drevet - en 
af årsagerne er EU's absurde landbrugsstøtte. Samtidig vokser by- og vejarealet. Derfor er der alt for 
lidt natur i Danmark. SF vil have fordoblet naturarealet - skove, moser, enge, overdrev. Noget skal 
udlægges som store naturparker med grønne korridorer, der forbinder dem. Det betyder, at 
landbruget skal afgive ca. Â¼ af sit areal. Det vil koste arbejdspladser i fødevareindustrien - derfor 
skal der skabes nye arbejdspladser i energi- og miljøsektoren!
SF vil have en billigere kollektiv trafik. Den stigende biltrafik er et alvorligt problem for miljøet, 
samtidig med at den giver utålelige vilkår især i de store byer. Den kollektive trafik skal være et 
mere attraktivt alternativ, og det er derfor uacceptabelt, at regeringen har ladet taksterne stige så 
meget. SF foreslår, at taksterne i den kollektive trafik nedsættes med 30 pct.
Tre SF-krav til sikring af et bedre miljø:
Grøn omstilling skaber grønne job. To yderligere havvindmølleparker, gang i bølgeenergien, 
udvikling af renere teknologier og en bred satsning på grøn omstilling. 
Kamp mod kemikaos i Danmark og EU.  Danmark skal aktivt arbejde for en anstændig 
kemilovgivning i EU, og Danmark skal gå forud med forbud, kemiafgifter og krav om obligatorisk 
mærkning. 
Billigere kollektive trafik. Taksterne på den kollektive trafik skal nedsættes med 30 pct.


4. Tryghed på arbejdsmarkedet - flere job og værdig aktivering 
Arbejdsløsheden er vokset med 30.000 under den borgerlige regering. De mange milliarder kroner i 
skattelettelser har kun skabt ganske få job. Prisen har tilmed været stagnation i den offentlige 
beskæftigelse, lukning af ordningen med servicejob og store nedskæringer i hjemmeservice og 
busdrift. Samlet har VK's politik øget arbejdsløsheden - den er steget dobbelt så hurtigt som i resten 
af EU.
Den borgerlige ideologi lægger skylden et andet sted: Hos de arbejdsløse - de kan da bare skaffe sig 
et job. De skal presses ved at gøre aktivering til en straf. De skal piskes rundt. Og mon ikke 
regeringen vil skære i dagpengene, hvis den overlever valget?
Det er uværdigt, og det virker tilmed ikke. I ti år er der blevet mere og mere pisk og dyr kontrol. Det 
er på tide, at Socialdemokraterne siger stop - se så at få opsagt aktiveringsforliget Flere i arbejde!
Aktiveringssystemet skal laves grundlæggende om. SF vil give de arbejdsløse rettigheder. De skal 
kunne sige nej til dårlige aktiveringstilbud. Uddannelse virker - når man er motiveret, men sjældent 
når man er tvunget! 
Når den enkelte arbejdsløse får ret til at sige nej til meningsløs aktivering og bedre rettigheder til 
uddannelse, så bliver systemet automatisk bedre. Det skal til at hjælpe og opmuntre de arbejdsløse 
med at skaffe sig et job eller komme i gang med den rigtige uddannelse. 
Også dem i job skal have flere muligheder for at uddanne sig. Selv de borgerlige erkender, at der er 
brug for livslang læring i hele arbejdslivet. Men en ting er landsmødetaler, en helt anden praksis, 
som er øget brugerbetaling og nedskæringer på uddannelserne. Kendsgerningen er, at skattestoppet 
forhindrer, at samfundet bliver fremtidssikret. 
Stadig flere oplever utryghed i jobbet. Specielt de dårligst uddannede har grund til at frygte, at deres 
job flytter til udlandet eller gøres overflødigt af ny teknologi. 
SF tilbyder ikke sikkerhed for det samme job livet igennem. Vi skal ikke krampagtigt holde fast i 
fortidens job. Vores svar på utryghed i det enkelte job er tryghed på arbejdsmarkedet. Det kræver, at 
alle lønmodtagere, også de arbejdsløse, bliver bedre rustet til et arbejdsmarked i forandring. Og at 
samfundet aktivt løfter sit ansvar for at skabe flere nye job end der bliver nedlagt. Det kræver en 
bred indsats - både offentlige og private job; både job her og nu og fremtidens job. 
SF har konkret vist, hvordan arbejdsløsheden kan komme ned på 150.000 i 2005 og 100.000 i 2010.
Der bør gøres en særlig indsats for flere jobs til etniske minoriteter. I dag er der en markant lavere 
erhvervsfrekvens ikke kun blandt de nytilkomne, men også blandt de etniske minoriteter, der er 
opvokset her i landet. Derfor er der brug for en offensiv indsats mod diskrimination på 
arbejdsmarkedet. Dels bør det offentlige gå foran med etnisk ligestillingspolitik på alle 
arbejdspladser, dels er der behov for en ligestillingsombudsmand med ressourcer og kompetencer til 
at undersøge områder for direkte eller indirekte forskelsbehandling, sikre at en effektiv lovgivning 
bliver overholdt, og at overtrædelser bliver ført til domstolene
Tre SF-krav til at skabe tryghed og jobs
Flere job - nu og i fremtiden. Boligbyggeri, bedre isolering, kloakrenovation, målrettet 
regionalpolitik og flere iværksættere. En stor satsning på vedvarende energi, der skal starte med to 
ekstra havvindmølleparker og tilskud til solvarme. Ansættelse af flere i den offentlige sektor til 
børnepasning, folkeskole, uddannelse, forskning mv. Bedre kvalificerede medarbejdere, der er 
bedre til at udvikle nye produkter og services og til at producere godt og effektivt hurtigere - og som 
dermed giver folk bedre jobmuligheder og virksomheder øget konkurrenceevne. Genåbning af 
servicejobordningen og genudvidelse af hjemmeservice, så alle kan bruge ordningen. 
Værdig hjælp til de arbejdsløse. Hjælp til opkvalificering og jobmuligheder. Ret til opkvalificering. 
Ikke perspektivløs aktivering, men indslusning i rigtige job. 
Ret til 12 års uddannelse gennem livet for alle. Alle, der ikke som ung har fået 12 års uddannelse, 
skal have ret til som voksen at modtage mimimum12 års uddannelse betalt af det offentlige - uden 
brugerbetaling og på sigt også med sikring af indkomst under uddannelse. Det skal indføres gradvis 
og begynde med de arbejdsløse.  


5. Tid til omsorg 
Det danske samfund er rigt på materielle goder, men fattig på menneskelighed. Vi tilbyder ikke en 
værdig og anstændig omsorg til dem, der har brug for det. Patienter, der måske lider af livstruende 
sygdomme som hjerneblødning og blodprop i hjernen kan risikere at ende på en overbelagt stue 
eller en gangplads bag et forhæng. Det er uværdigt. Hjemmehjælp og sygepleje til de ældre bliver 
udmålt stadig mere nidkært, så stadigt flere ældre hverken får gjort rimeligt rent eller får en 
anstændig personlig hjælp. Hjemmehjælpen presses i stedet af stopurstyranni. Der mangler boliger, 
der er målrettede til demente. Mennesker med demens får langtfra altid den hjælp og støtte, der er 
nødvendig for at klare sygdommen, når diagnosen er stillet.
Omsorgen for de svageste bliver i stigende grad markedsgjort. Privatiseringer, udliciteringer og 
stopurstyranni fortrænger den menneskelighed, som burde være grundlaget for et solidarisk 
velfærdssamfund. Denne udvikling startede under tidligere regeringer, men er forstærket under 
højrefløjens flertal de sidste tre år. Den nye kommunalreform vil yderligere forstærke 
privatiseringstendensen.
SF vil ikke acceptere dette. Vi skylder de ældre en værdig, anstændig og individuel omsorg, hjælp 
og behandling til svage ældre. 
Det forudsætter ikke mindst, at samfundet i langt højere grad værdsætter det arbejde, der udføres i 
omsorgssektoren. Det er især kvinder, som arbejder i denne sektor, og det er karakteristisk at løn- 
og arbejdsvilkår er meget ringe. Som det desværre er tilfældet med kvindearbejde generelt.
SF ønsker en opprioritering af omsorgsarbejdet, både af hensyn til ligestillingen og de mennesker, 
der har brug for omsorg. Løn- og arbejdsvilkår skal forbedres. Der skal være bedre muligheder for 
efteruddannelse og der skal skabes attraktive arbejdspladser, hvor de ansatte inddrages mere i 
arbejdet.
De ældre, der får behov for omsorg og pleje, skal kunne regne med værdig og anstændig hjælp. 
Derfor vil SF gennemføre en reform af hjemmehjælpen, så kommunerne tildeler hjemmehjælp efter 
objektivt behov, men forpligtes til at tilpasse hjælpen til de ældres individuelle ønsker og behov 
gennem en ligeværdig dialog med borgeren. 
I dag er den tid, der sættes af hos den enkelte bruger, nøje afmålt i forhold til de bevilgede ydelser. 
Det betyder, at der ikke bliver tid til, at hjemmehjælperen kan snakke med den ældre. Og hjælpen 
på en bestemt dag bliver præcis de ydelser, der er bevilget og intet andet, selv om brugeren skulle 
ønske det. Den slags hjemmehjælp giver ikke rimelig og værdig omsorg. Det er en præcis 
serviceydelse, som skal leveres rent forretningsmæssigt hurtigst muligt.
SF vil ændre hjemmehjælpen fra en serviceopgave til en omsorgsydelse, der gives til og aftales med 
den enkelte ældre. Hjemmehjælperen skal have mulighed for at være personlig og fleksibel, så der 
tages hensyn til den ældres aktuelle ønsker og behov. Det kræver, at den samme eller et mindre 
team af hjemmehjælpere kender den ældre og inddrager den ældre, når opgaverne skal udføres.
Derfor vil SF standse stopurstyranniet og give hjemmehjælperen den fornødne tid til at snakke med 
brugerne. Disse ændringer i hjemmehjælpsarbejdet vil ikke bare være til gavn for de ældre. De vil 
samtidig være nødvendige for at vi i fremtiden kan motivere tilstrækkeligt mange til at uddanne sig 
som social- og sundhedsassistenter.
SF vil have patienterne væk fra gangene ved at øge kapaciteten på de medicinske og psykiatriske 
afdelinger. SF vil sikre patienterne en god og værdig behandling og pleje. Arbejdsforholdene for 
plejepersonalet på de medicinske og psykiatriske afdelinger skal forbedres, så det bliver mere 
attraktivt for personalet at søge til og forblive på afdelingerne. Der skal gøres op med de stressende 
arbejdsvilkår på medicinske afdelinger, der fører til underbemanding og rekrutteringsproblemer
SF vil forbedre hjælp og støtte til de demente, bl.a. ved at sikre bomiljøer for demente. Demente 
ældre er meget sårbare overfor påvirkninger fra det omgivende miljø. Et tilpasset bomiljø til den 
demente - i eget hjem eller på plejehjem - kan give den demente mulighed for at bevare sine vaner 
og færdigheder i hverdagslivet og derved hjælp til at fungere optimalt inden for de begrænsninger, 
som hjerneskaden sætter. Hensigtsmæssig boligindretning kan også være med til at forebygge, at 
den demente for tidligt bliver afhængig af hjemmehjælp.
Der er 5-10.000 hjemløse i Danmark. Mange af dem psykisk syge. SF vil etablere socialt forsvarlige 
boligtilbud til de hjemløse. Endvidere skal den distriktspsykiatriske indsats øges, således at det 
sikres, at de psykisk syge ikke henvises til at sove på gaden.
Tre SF-krav til bedre omsorg
Tid til omsorg. Hjemmehjælperen skal kunne tilrettelægge arbejdet i samarbejde med den enkelte 
ældre. Der skal udføres basisopgaver som rengøring m.v. Men der skal samtidig være tid til 
opgaver, som kan tilrettelægges i dialog med den enkelte ældre. Den enkelte ældre skal have de 
samme hjemmehjælpere og sygeplejersker. Hjælp og pleje skal derfor organiseres i faste teams, 
som kender den enkelte ældre. 
Bedre løn og arbejdsvilkår. Det skal være mere attraktivt at arbejde med menneskelig omsorg. 
Derfor skal hjemmehjælpere, sygehjælpere og andre i omsorgssektoren have bedre løn og 
arbejdsvilkår. 
Handleplan for forbedring af forholdene for psykisk syge. Der skal bl.a. være kortere ventelister i 
børnepsykiatrien, bedre boforhold for indlagte psykiatriske patienter og flere ressourcer i distrikts- 
og socialpsykiatri.


6. Global retfærdighed 
Verdens fattigste lever med sult, sygdom og nød. Det er en menneskeskabt situation - ikke en 
naturlov! 
Den højreorienterede regering, der har solgt ud af al anstændighed for at blive ved magten, er en del 
af problemet. Nedskæringer på 10 mia. på ulandsbistanden, protektionistisk handelspolitik og ringe 
globalt lederskab har sat Danmarks gode ry over styr! For de penge regeringen har skåret væk, 
kunne vi have købt malarianet til alle i Afrika syd for Sahara og reddet millioner af menneskeliv. 
Men der er mulighed for fremgang som vi har set i Kina, Indien og en lang række andre 
udviklingslande. 
SF arbejder for en strategi, der samler retfærdig frihandel, global ledelse, stærke samfund og 
ulandsbistand i et globalt firkløver, der skaber fremgang for verdens fattigste og placerer Danmark 
forrest i feltet, der skaber global retfærdighed. Bistanden skal op på 1 pct. af BNI til de fattigste og 
vi vil afsætte Â½ pct. til løsning af globale miljø- og sikkerhedsproblemer. Ulandene skal hjælpes 
til at opbygge infrastruktur, retssystemer og bekæmpe korruption. De skal ind på vores markeder, 
og derfor skal toldmure og landbrugsstøtte væk. 
Tre SF-krav til mere global retfærdighed
Bistanden skal igen op på 1 pct. af BNI 
EU's usolidariske landbrugsstøtte skal afvikles - senest inden 10 år. : 
Faglige rettigheder. Retten til at stå i fagforening, strejke, forsamle og ytre sig skal støttes gennem 
dansk bistand. Danmark skal arbejde for, at IMF og Verdensbanken gør det samme. WTO skal 
tillade handelssanktioner mod lande, der forsøger at knægte fagbevægelsen. 

