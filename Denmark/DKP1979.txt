DKPs VALGOPRÅB
SV-regeringen blev bragt til fald, og det var godt. Den var et dyrt bekendtskab. Den bragte 
tvangsindgreb overfor overenskomsterne, nedskæringer og nye afgifter, og dermed fald i 
reallønnen. Den sagde, at det skulle sikre beskæftigelsen og betalingsbalancen, men det gik den 
modsatte vej. Den var i fuld gang med at forberede nye, voldsomme nedskæringer. Det var den 
voksende modstand i arbejderbevægelsen, der bragte SV til fald. Det var et sammenbrud for den 
politik, som især Anker Jørgensen bar ansvaret for. Nu må det være slut med den. Højrekræfterne 
blev opmuntret af de indrømmelser, de fik i SV-tiden. De går nu i åben sammensværgelse for at 
redde deres system gennem endnu mere brutale nedskæringer af reallønnen. De støtter sig til 
storkapitalens magt udenfor Folketinget, De vil gennemføre reaktionære og udemokratiske 
overgreb, der sætter det arbejdende folks kamp udenfor loven. De skal stoppes. Det kan og må 
arbejderbevægelsen gøre gennem sin samlede kraft. Nu må der tales et andet sprog til den 
reaktionære sammenrotning. Der må dannes modvægt imod den. Det kan valget også bruges til. Der 
er i befolkningen flertal for at gennemføre en række demokratiske fremskridt og forbedringer. Der 
er formuleret og rejst som krav rundt om i den arbejdende befolkning. Valget må bruges til at vise, 
at dette flertal ikke længere vil finde sig i, at disse krav siddes overhørig. Det kan gøres. EF-valget 
var en lære om, at det kan nytte at sige fra. I Århus og Københavns kommuner er det vist, hvordan 
det er muligt at skabe ny flertal til gavn for det arbejdende folk. Endnu afviser Anker Jørgensen, 
men arbejdspladserne kan tvinge Socialdemokratiet til fornuft.
Ved folketingsvalget må det vises, at kursen skal lægges til venstre, ikke til højre. Det gøres ved at 
styrke kommunisterne. Kommunisterne har fra første færd taget kampen op for at få SV-regeringen 
væk. Kommunisterne har bestandig været den aktive kraft i arbejderklassens og folkets 
demokratiske kampe. Kommunisterne har gang på gang vist sig som den forenende kraft, når de 
skulle føres.
Kommunisterne har til valget samlet kravene fra arbejdspladser og folkelige organisationer i 7 
punkter:
1.	Statslig overtagelse af Nordsøens olie og gas.
2.	Statsligt selskab til indkøb af energi.
3.	Importregulering.
4. 	Indefrysning af de samfundsskabte værdier på jord og fast ejendom.
5.	En demokratisk skattereform.
6.	120.000 nye arbejdspladser.  
7. 	Besparelser på militæret.
Du kan sætte styrke bag disse krav den 23. oktober.
Kommunisterne forgøgler ikke, at valget kan sikre det danske folk det samfund, det fortjener, Det er 
selve kapitalismens system, der er skyld i de evindelige krisetilstande. Først når det arbejdende folk 
samler sine kræfter om at opbygge et socialistisk samfund, kan vi komme onderne til livs.
Men bruger vi valget til at tage kampen op mod storkapitalens magt, så kan det bane vej for et nyt 
samfund.
DANMARKS KOMMUNISTISKE PARTI

