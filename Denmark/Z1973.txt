Parcelhusbeskatningen
Fremskridtspartiet vil ændre boligskattelovene og hjælpe Danmarks parcelhusejere ud af de 
vanskeligheder den nuværende regering vil bringe dem i.
Husskatteregnskabet skal fastfryses på 1972 niveau, og der skal-helst inden jul-skabes en fornuftig 
løsning.
sidst på stemmesedlen- først i oprydningen
Fremskridtspartiet
sæt X ved Fremskridtspartiet
De er jo enig med os i at: Kildeskattevanviddet skal stoppes
Papirvældet skal bekæmpes
Lovjunglen skal saneres. Folkepensionen skal forbedres. Handicappede skal hjælpes. Skoler og 
radio skal afpolitiseres. Kultursnobberiet for vore penge skal stoppes. Det igen skal kunne betale sig 
at arbejde. Vær derfor med til at sikre Danmark en ny politik
Skattefri bundgrænse ved 60.000 kroner
Indtægter herover beskattes med 50 %. Herved forsvinder praktisk taget hele det vanvittige 
administrationsapparat, og værdifuld arbejdskraft bliver frigjort!
Vi har opstillet et budget, så man tal for tal kan se, hvordan forslaget kan gennemføres. Ingen har 
kunnet påvise fejl i det, selvom mange har prøvet.
Men det kan ikke forbavse nogen, at gammelpolitikerne tager afstand fra det, fordi det betyder slut 
på udgiftskapløbet for skatteydernes regning.
Folkepensionen skal forhøjes
Til 350 kroner ugentligt pro persona, altså, 3.000 kroner om måneden for pensionistægtepar. 
Folkepensionen skal være ens for alle borgere, uanset hvilken stilling man har beklædt og hvilke 
indtjeningsmuligheder, man har haft.
Sociale hjælpeforanstaltninger
Fremskridtspartiet vil gå ind for vidtgående hjælp til alle medborgere, som uden egen skyld er 
kommet i vanskeligheder. Partiet vil modsætte sig det almindelige "barnepigeri", hvor alle giver 
tilskud til alt og alle, med et kæmpe administrationsapparat som den sikre vinder.
Skole, radio og TV skal afpolitiseres
Fremskridtspartiet vil søge at hindre, at offentligt ansatte misbruger deres embede til at hjernevaske 
børn eller voksne, de får med at gøre, til en ensidig samfundsholdning efter privat 
forgodtbefindende. Vi må forlange, at skolerne igen får sat det mål, at bibringe børnene nyttige 
kundskaber. Resultaterne af pædagogernes eksperimenter med vore børn og vore penge viser for 
klart, at de må kaldes til orden og virkelighed.
Fremskridts partiets Valggrundlag
Fremskridtspartiets Folketingskandidater lover befolkningen at vi i den kommende 
folketingsvalgperiode vil arbejde for følgende:
1.	Den skattefri indkomstbundgrænse bliver 60.000 kr. fra 1. januar 1975 og 80.000 kr. 
fra 1. januar 1976.
2.	Folkepensionen bliver 350 kr. hver onsdag fra 1. januar 1975 (altså over 3000 kr. om 
måneden for folkepensionistægtepar). 1. april 1977 og igen i april 1978 sker forhøjelser. Har nogen 
højere folkepension efter gældende regler, beholdes denne;
3.	Hospitalsbehandlinger forbliver gratis for den syge.
4.	Ingen kandidat valgt af Fremskridtspartiet vil stemme for indførelse af nye skatter 
eller afgifter eller forhøjelse af bestående, medmindre det sker som led i en skatteomlægning, der 
medfører samtidige større nedsættelser af andre skatter og afgifter. Undtaget herfra er alene afgifter, 
der er led i forureningsbekæmpelsen, afgifter på sundhedsfarlige foreteelser og bestemmelser, som 
Danmark er forpligtet til at gennemføre i kraft af landets internationale forpligtelser.
5. Fremskridtspartiet vil på hver arbejdsdag i folketinget gøre mindst én ny indsats i kampen for 
nedskæring af papirvældet og forenkling af lovjunglen. - Folketingsgruppen fører en for 
offentligheden tilgængelig dagbog, hvori indføres den eller de gode gerninger fra den foregående 
arbejdsdag.
Hvis den 4. december forløber, på den for landet bedste måde vil følgende tale blive holdt inden jul 
fra folketingets talerstol:
Glistrups trontale
DECEMBER 1973
Efter at Fremskridtspartiet har sikret sig flertallet her i folketinget, er befolkningens udsigter blevet 
lyse. Væk er den håbløshed og græmmelse, som længe har bredt sig her fra Christiansborg og ud 
over det ganske land, I tyve år har vi været vant til, at der hvert halve år eller så fra denne talerstol 
er fremsat udtalelser om, at nu må befolkningen bære ofre, for at vi kan få reddet landets økonomi. 
Hver gang er ofrene båret forgæves. Selv de mest tungnemme i og udenfor folketinget har efter få 
måneder indset, at de trufne foranstaltninger ikke hjalp noget som helst,
Økonomi
Nu er de kortsynede lapperiers tid forbi. Orden i dansk økonomi forudsætter en langsigtet 
tilrettelæggelse. Man kan ikke fra den ene dag til den anden rette op, hvad næsten en generations 
perspektivløse politikere med mindre og mindre jordforbindelser har spoleret, Derfor retter 
regeringen ikke først og fremmest sine øjne mod indeværende eller det kommende finansår. Vore to 
hovedforslag får først virkning fra 1. januar 1975. De vil komme til at gå ud på, at de første 60.000 
kr. for hver dansk skatteborger ikke skal belægges med nogen indkomstskat, og at indtægter ud over 
denne grænse skal beskattes med 50 pct. Regeringen sætter sin eksistens ind på, at disse to forslag 
er færdigbehandlede inden nytår, således at vi om en måneds tid præcist ved, hvordan grundlaget 
for indkomstskatteudskrivningen i 1975 bliver. Herefter vil der ske noget fundamentalt nyt i dansk 
politik, Finansbevillingerne vil blive ydet efter princippet, at der sættes tæring efter næring. Vi 
forlader altså det hidtidige grundlag, at man uden noget samlet overblik strøer om sig med 
skatteydernes penge. I løbet af november måned vil der fra regeringens side blive forelagt et forslag 
til, hvordan det samlede skatteprovenu i finansåret 1975/76 skal fordeles over en lille halv snes 
hovedområder. Det vigtigste arbejde for folketinget i den kommende vinter bliver at gennemføre 
principdrøftelser vedrørende dette forslag.
Lovgivning
Sideløbende med de nævnte forberedelser til, at vi får indført sunde tilstande i den offentlige 
økonomi, vil regeringen fremsætte lovforslag, som på næsten alle områder vil sigte efter, at 
overflødige love bliver ophævet, og de tilbageværende love bliver udtrykt i overskuelige, enkle og 
for næsten alle letforståelige sætninger. Disse mange lovforslag vil som en af hovedvirkningerne 
have, at det administrative arbejde her i landet — både i og udenfor den offentlige sektor — bliver 
drastisk reduceret,
Et af de første lovforslag, der fremkommer i så henseende, er ophævelse af landets fjorten amter. 
Dette lovforslag skal nemlig gerne være gennemført inden februar, således at amtsrådsvalget i marts 
1974 kan afblæses, og der bliver den fornødne forberedelsestid for at amterne og deres virke kan 
være totalafviklet kort efter 1. april.
Totalafskaffelse vil ligeledes meget hurtigt kunne finde sted af det offentliges bidrag til 
filmoptagelser og andre såkaldte kulturelle aktiviteter. Arbejdet med oprettelse af universiteter i 
Ålborg og Esbjerg vil øjeblikkelig blive standset og Roskilde Universitets Center vil ikke fungere 
som uddannelsessted efter udløbet af indeværende efterårssemester. Bygningerne vil blive søgt 
afhændet så betids, at køberen vil kunne foretage de fornødne installationer af badeværelser etc. til, 
at bygningerne kan bruges for eksempel som ungdoms-motel fra og med turistsæsonen 1974.
Udenrigspolitik
Udenrigspolitisk vil Danmark ophøre med at blande sig i fremmede landes forhold. Det er ikke den 
danske regerings opgave at give hverken belønningspræmier eller nedrakninger til fremmede landes 
regimer. Rationalisering inden for udenrigstjenesten vil ske derved, at alle, der udenfor Bruxelles er 
beskæftiget under Udenrigsministeriet i fremmede lande, snarest vil blive hjemkaldt og danske 
ambassadebygninger m. v. i udlandet solgt. Arbejdet hermed forventes at være tilendebragt pr. 1. 
september 1974.
Forureningsbekæmpelse
Regeringen vil med særlig styrke sætte ind på, at landet får danske og eller udenlandske 
forureningsbekæmpelseseksperter til rådighed i langt større mængde, end tilfældet i øjeblikket er. 
Der vil blive søgt bevillinger til overensstemmende med disse eksperters råd at iværksætte 
forureningsbekæmpelse i langt større omfang, end vi hidtil har kendt. På længere sigt vil regeringen 
arbejde for princippet om, at forurenende virksomheder eller personer selv må betale deres 
forureningsomkostninger. For virkelig at få gang i miljøbeskyttelsen er det dog nødvendigt i 
indeværende og de kommende finansår at afsætte flere skatteydermidler til dette formål end sket på 
hidtidige budgetter.
Regeringen
Regeringen vil fortsat bestå af otte ministre men det må forventes, at de enkelte ministre vil blive 
udskiftet, efterhånden som det lykkes at få frigjort folk, der er endnu dygtigere til at lede 
forretningen Danmark, til ministerposter. Det politiske tyngdepunkt ligger i folketinget. Ministrenes 
opgave er at gennemføre folketingets politik, mens det ikke på længere sigt er meningen med 
ministerposter, at de skal være belønninger til folk, der har arbejdet indenfor regeringspartiet. 
Regeringen er sig bevidst, at det arbejde, den skal udføre sammen med folketinget i indeværende og 
de kommende folketingsår, vil komme til at stå som en model ikke blot for vore skandinaviske 
broderlande, men tillige for en lang række andre lande ud over verden, og at det derfor ikke blot af 
hensyn til Danmark er særdeles vigtigt, at den folketingsvalgperiode, der nu indledes, bliver en 
succes, men det vil tillige have betydning langt ud over landets grænser.
— Velkommen til et inspirerende arbejde uden småligt kævl!

