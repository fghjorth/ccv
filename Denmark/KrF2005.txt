Valget 2005 
Vi er et parti, der sætter de menneskelige værdier højere end de materielle. Med udgangspunkt i det 
kristne livs- og menneskesyn går vi til valg på mere tid til børn, en bedre sammenhæng mellem 
arbejde og familien, flere i beskæftigelse, beskyttelse af de socialt udsatte, bedre integration og et 
større ansvar for verdens fattigste.

Tid til børn
Fremtiden tilhører børnene. Sådan har det været til alle tider, og sådan er det i dag. Det er vigtigt, at 
vores børn får en tryg opvækst, hvor omsorg for barnet er i centrum. Derfor vil 
Kristendemokraterne give børnefamilierne mulighed for at vælge mere tid sammen. Det skal ske 
gennem fleksible ordninger på børnepasningsområdet og en såkaldt tidskonto til forældre med små 
børn. Vi vil sikre ret til frihed alle de dage, barnet er sygemeldt. Kristendemokraternes forslag til en 
børnemiljølov skal sikre ordentlige forhold i vuggestuer og børnehaver, mens en børneombudsmand 
skal tale de socialt udsatte børns sag.

Tid til sammenhæng
Kristendemokraterne vil styrke velfærdssamfundet og øge beskæftigelsen med lavere skat på 
arbejde, en aktiv erhvervspolitik og satsning på en etisk forsvarlig forskning. Vi vil sikre ordentlige 
ansættelsesvilkår for alle lønmodtagere, også for de 30 % som ikke er omfattet af en overenskomst. 
Det skal stå frit, hvilken fagforening man ønsker at være medlem af. Kristendemokraterne vil sikre, 
at lønmodtagere og arbejdsgivere i fællesskab tager ansvar for at etablere en familiepolitik på 
arbejdspladsen, som skaber sammenhæng mellem familie- og arbejdsliv

Tid til anstændighed
Kristendemokraterne forholder sig aktivt til, at Danmark er blevet et multi-kulturelt samfund. Vores 
bud på en bedre integration viser respekt både for indvandrere og danskere. Kristendemokraterne vil 
foreslå uddannelsesforløb, der sikrer indvandrere en kompetencegivende uddannelse som sammen 
med smidige overgangsordninger kan få flere i arbejde. Kristendemokraterne vil gøre en indsats 
mod ghetto-dannelser i byerne, byde indvandrerne inden for i vort rige foreningsliv, ligesom vi vil 
give asylansøgere mere anstændige levevilkår. 

Tid til globalt ansvar
Kristendemokraterne tager ansvar for verdens fattigste gennem ulandsbistand, der giver 
medmennesker mulighed for at komme ud af fattigdommens ødelæggende favntag. Vi ønsker et 
stærkt FN og en særlig økonomisk ramme for miljøindsatser, fremme af demokratiet i de arabiske 
lande og en styrkelse af sikkerheden og freden i verden.

Tid til børn 
Kristendemokraterne vil vinde valget på “tid til værdier” 
Glæden ved at få et barn er ubeskrivelig. Det er fantastisk at følge barnet vokse og gå på opdagelse i 
verden. De dyrebare øjeblikke kommer ofte, når familien har god tid sammen. Derfor er det vigtigt 
at sikre familierne mere tid sammen.

Mange forældre kender de morgener, hvor man må skynde sig hen i børnehaven eller skolen, 
samtidig med at man håber, trafikken netop den dag ikke er så slem. Måske er der kun tid til et 
hurtigt farvelknus til barnet, inden mor eller far haster videre til arbejdet. Oven i købet er der 
arbejdsdage, som bliver lidt for lange, og de dage får forældrene måske først hentet barnet lige før 
institutionen lukker. For mange børnefamilier er sådanne dage undtagelsen, men det gælder ikke for 
alle.

Det moderne danske familie-mønster skaber mange udfordringer, når der skal findes en fornuftig 
balance mellem familieliv og arbejdsliv. Det er i dag almindeligt, at begge forældre er 
udearbejdende, og det skal der naturligvis være mulighed for. Men det er samtidig vigtigt at sikre, at 
forældrene har tid til deres børn, og familien har tid til hinanden. Familiens trivsel er afgørende for 
børn og voksne og som sådan også for et velfungerende samfund. Derfor vil Kristendemokraterne 
vedholdende arbejde for, at såvel kernefamilier som familier med enlige forsørgere får gode rammer 
for et godt liv sammen.
Det gode liv som barn
Mange børn bruger en stor del af deres liv i institutioner. Når barnet er et år eller yngre, begynder 
institutionslivet. Først kommer børnene i vuggestue eller dagpleje, siden hen i børnehaven, og for 
mange går de første skoleår med at blive passet i skolefritidsordninger. Mange forældre må 
konstatere, at deres børn i perioder bruger flere timer i institution end hjemme i familiens skød.
Det er vigtigt for barnet at være sammen med andre børn og derigennem lære at fungere i sociale 
fællesskaber. Men det er helt afgørende, at de helt små børn også får god tid sammen med mor og 
far. 

Det er forældrenes ansvar at vælge den rette balance mellem børnenes tid i institution og tiden 
sammen med mor og far. Mens det er samfundets ansvar at skabe et ordentligt miljø i 
institutionerne – og det lykkes langt fra alle steder. Alt for mange børn stuves sammen i 
børnehaverne, og et højt støjniveau stresser børn og ansatte. Sådanne forhold begrænser børnenes 
udfoldelsesmuligheder og hæmmer en sund opvækst. Det er tankevækkende, at det danske samfund 
har lovgivet til fordel for bedre arbejds-miljø for voksne uden samtidig at have tanker for børnenes 
”arbejdsmiljø” i institutionerne. Kristendemokraterne arbejder aktivt for at forbedre børnenes miljø 
i institutioner.

At børn skal have lov til at være børn, burde være indlysende. Der skal være plads til faglig 
indlæring, men også til dannelse og personlig udvikling. Derfor er Kristendemokraterne imod 
læreplaner i vuggestuer og børnehaver. Vi bliver et fattigt samfund, hvis vi ikke prioriterer de 
humanistiske og kreative fag. Vi har brug for kreative børn i fremtidens samfund.

Vi kan ikke se bort fra det faktum, at der hvert år sættes nye rekorder for antallet af skilsmisser. Der 
er mange grunde til, at folk bliver skilt – en af dem er, at alt skal gå hurtigere. Stress er blevet en 
folkesygdom, som også påvirker familierne. Alle parter lider, når familier går i stykker. Børnene 
føler sig delt i to, og forældrene prøver at finde mening i en helt anderledes hverdag end den, de 
drømte om, da de blev gift. Kristendemokraternes forslag om en tidskonto til børne-familierne giver 
mulighed for en mindre stresset hverdag.

Alkoholmisbrug fører til tragedier for alt for mange familier. Det gælder ikke mindst for de børn, 
hvis barndom påvirkes voldsomt af, at enten den ene eller begge forældre er alkoholikere.
Psykiske og fysiske overgreb forekommer hyppigt, og i ekstreme tilfælde udsættes børnene for 
direkte vold. Mange familier opløses, og de negative følger, det har for barnet, er næsten 
uoprettelige. Udsatte børn har ofte ingen andre til at tale deres sag end dem selv. Det er uholdbart! 
Kristendemokraternes forslag om en børneombudsmand giver de udsatte børn en stemme, som kan 
forsvare netop deres grundlæggende rettigheder. 

 
Det vil Kristendemokraterne gøre for børnefamilierne
Hver forælder skal have en såkaldt tidskonto svarende til et halvt arbejdsår, der kan bruges samlet 
eller i mindre dele til at gå ned i arbejdstid og få mere tid til deres børn. Tidskontoen skal gælde 
indtil barnet fylder ni år. Ydelsen skal være 80 procent af det maksimale dagpengebeløb. 
Forældrene skal sikres ret til frihed under barns sygdom, også når barnet ligger syg i flere dage.
Alle kommuner skal tilbyde fleksible børnepasningsordninger med billigere institutionsplads, hvis 
barnet er der i kortere tid. Vi går ind for princippet om at ”pengene følger barnet” for derigennem at 
styrke familiernes mulighed for også at få råd til mere tid med børnene. 

Kristendemokraterne vil støtte en midter-orienteret borgerlig regering forudsat, at der tages 
væsentlige hensyn til vores hovedkrav
Mere tid til børn.  
Børnemiljølov til forbedring af forhold for børn i daginstitutioner.
Øge ulandsbistanden til 1 % af BNI
Indføre fagforeningsfrihed i Danmark
Væk med starthjælp og bedre vilkår for asylansøgere
Respekt for menneskelivet i forskningen – nej til kloning
 
Det vil Kristendemokraterne gøre for børnene
Indføre en børnemiljølov der skaber bedre vilkår i institutionerne. Loven skal blandt andet fastsætte 
regler for støjniveau, antal børn pr. voksen, antal kvadratmeter pr. barn, sikkerhed, udetid og 
stilletid. 
Etablere en børneombudsmand som en uafhængig instans, der taler de udsatte børns sag, og som 
børn kan klage til, når de mener, deres rettigheder bliver tilsidesat. Det er især vigtigt, at børn får et 
sted at klage, når deres interesser og forældrenes interesser ikke stemmer overens. 
Ret til tværfaglig parrådgivning for alle par der har vanskeligheder med at løse konflikter eller 
kriser.  

Skilsmisser
Hvert femte skilsmissebarn viser tegn på trivselsproblemer. 
15 procent af børnene i Danmark lever i eneforsørger-familier.
I 2003 blev der ifølge Danmarks Statistik viet 34.521 par, mens 15.565 par blev skilt samme år. 
Antallet af skilsmisser er steget år for år siden 1998. 

 
Miljøet i børnehaver
90 procent af de 3-5-årige i Danmark går i en eller anden form for dagpasning.
En undersøgelse fra Socialforskningsinstituttet (SFI) viser, at lav normering af pædagoger og stor 
grupper af børn har en negativ indflydelse på børns stressniveau og sproglige udvikling.
Jo flere børn der bliver passet sammen, des større risiko er der for, at børnene bliver syge. Det 
gælder især for vuggestuebørn. 
Antallet af sygedage mindskes med omkring 10 procent for hver kvadratmeter, grupperumsarealet 
bliver øget pr. barn. Sygefraværet mindskes også, jo mere tid børn tilbringer ude. 
I alt overholder kun 43 procent af de danske vuggestuer, 22 procent af børnehaverne og 15 procent 
af skolefritids-ordningerne, normerne for støjniveau, koncentration af kuldioxid og den relative 
luftfugtighed.  
 
Tid til sammenhæng 

Det vil Kristendemokraterne gøre for at øge beskæftigelsen
sænke skatten på arbejde gennem et større jobfradrag
skabe en fremadrettet erhvervspolitik, der giver bedre vilkår og mindre bureaukrati for private 
virksomheder
satse på uddannelse, efteruddannelse og forskning 

Det er vigtigt, at der er en god balance mellem familiens behov for tid sammen og behovet for at 
tjene penge til husholdningen. Familieliv og arbejdsliv skal gå hånd i hånd.

Familiepolitik på arbejdspladsen
Kristendemokraterne arbejder for at sikre en familiepolitik på alle arbejdspladser med ansatte. Ved 
at gøre det obligatorisk for virksomheder og deres ansatte at udvikle og formulere en familiepolitik, 
udfordres både arbejdstager og arbejdsgiver til at tage ansvar for at finde den rette balance mellem 
arbejdsliv og familieliv. Kristendemokraterne tror på, at en familiepolitik også vil give mere 
tilfredse og mindre stressede medarbejdere, færre sygedage og større arbejdsglæde. En nedskreven 
familiepolitik skal ikke som sådan erstatte de overenskomster, der gælder på den enkelte 
virksomhed, men primært sikre, at både arbejdsgivere og arbejdstagere har fokus på betydningen af 
et godt familieliv.

Arbejdspladser til alle
Alle mennesker har lige stor værdi – uanset evner og uddannelse. Det skal også kunne ses på 
arbejdsmarkedet, hvor der skal være plads til os alle. Kristendemokraterne tager ansvar for at øge 
beskæftigelsen i Danmark. Vi vil gøre en indsats på flere fronter. 

Det skal kunne betale sig at tage et arbejde frem for at være i dagpengesystemet. Et jobfradrag på 
arbejde gør det mere økonomisk fordelagtigt at komme i arbejde, og giver en større økonomisk 
fordel ved at arbejde. Kristendemokraterne vil derfor sikre indførelsen af et større jobfradrag 
samtidig med, at vi vil styrke en fremadrettet erhvervspolitik. Vi kan få nye arbejdspladser, hvis vi 
giver erhvervslivet gode rammer. Derfor skal det blandt andet være nemmere at skabe og drive en 
privat virksomhed. Det skal gøres mere attraktivt at etablere nye virksomheder. De, der bidrager 
med egne penge, tid og kræfter til at skabe arbejdspladser, skal ikke hæmmes af bureaukrati og øget 
virksomhedsbeskatning. 
Uddannelse og efteruddannelse er nøglen til en fortsat udvikling for medarbejdere og virksomheder. 
En styrket uddannelse vil sammen med en etisk forsvarlig forsknings-indsats ruste Danmark til at 
tage udfordringen omkring globaliseringen op. Mens nogle arbejdspladser vil flytte til lande, hvor 
produktions-omkostningerne er lavere, vil satsningen på uddannelse, efteruddannelse og forskning 
medvirke til at skabe nye arbejdspladser i Danmark.
Tryghed og frihed på arbejdsmarkedet
Danmark har en speciel konstruktion på arbejdsmarkedet – den danske model – hvor 
arbejdsmarkedets parter aftaler vilkårene på arbejdsmarkedet. Det er der mange positive ting ved. 
Desværre efterlades de 30 % af arbejdstagerne, som ikke er omfattet af overenskomster, uden basale 
rettigheder. Det vil sige, at de f.eks. ikke er beskyttet mod usaglig opsigelse, ikke er sikret retten til 
et fair opsigelses-varsel eller retten til en rimelig løn. Det er uacceptabelt. Alt for mange politikere 
er forblændet af den danske model og kan ikke se svaghederne. Men Kristendemokraterne vil 
kæmpe for at sikre de svages rettigheder og skabe et minimum af sikkerhed og tryghed for de 
lønmodtagere, der i dag er rettighedsløse. 
Også frihed på arbejds-markedet er fortsat en mærkesag for Kristendemo-kraterne. Vi må 
konstatere, at vi fortsat ikke har fagforeningsfrihed i Danmark. Kristendemokraterne arbejder for, at 
alle frit har lov til at vælge fagforening, og vi fortsætter den vigtige kamp for at få 
eksklusivaftalerne afskaffet.  

Det vil Kristendemokraterne gøre for lønmodtagerne
fagforeningsfrihed for alle gennem afskaffelse af eksklusivaftalerne
sikre minimumsrettigheder for de 30 procent af lønmodtagere som i dag ikke er omfattet af en 
overenskomst 

Tid til anstændighed 
 
Fælles værdier er vejen til integration
Der er brug for at få sat skub i integrationen, og det skal ske med udgangspunkt i respekt, omsorg 
og ansvar. De nye danskere skal møde det danske samfund og danskerne med respekt, ligesom 
danskerne skal tage imod de nye medborgere med gæstfrihed og varme. 
Der er brug for handling nu
Der er brug for en langt mere målrettet indsats på uddannelsesområdet. Helt konkret er der blandt 
andet brug for flere praktikpladser, mentorordninger og isbryder-ordninger, som kan få flere 
indvandrere i arbejde. For få unge med anden etnisk baggrund gennemfører en uddannelse. En mere 
målrettet vejledning og opmærksomhed vil mindske risikoen for, at disse unge må lide det nederlag 
at droppe ud af en uddannelse. 

Når danskere og indvandrere bor i samme lokalområde, kan integrationen ske med udgangspunkt i 
det fællesskab, som binder lokalsamfundet sammen. De fysiske rammer i de såkaldte ghettokvarter 
skal forbedres. Legepladser, klubfaciliteter og grønne områder skal have et løft. Det skal gøres mere 
attraktivt – for indvandrere såvel som danskere – at flytte til ghettokvarterer. Alt for mange 
udelukker denne mulighed pga. en frygt, som bliver næret af mediernes ofte negative fokus. 

Kristendemokraterne lægger vægt på, at familien i højere grad bliver inddraget som en enhed i 
integrationsarbejdet. Mange indvandrerfamilier har stærke familierelationer, og det kan med fordel 
bruges aktivt i integrationen f.eks. gennem bedre familiemægling og rådgivning. 

Danmark er kendt for at være et foreningsland med en rig højskoletradition, en levende aftenskole 
og mange aktive interesseorganisationer. Lad os byde indvandrerne inden for i foreningslivet – det 
er en god måde at lære hinandens kultur at kende på. 

Moderne stavnsbinding
Starthjælpen skal afskaffes – den er urimeligt lav og hensætter mennesker i fattigdom til skade for 
deres livskvalitet og til skade for integrationen. I kampen for at få det hele til at hænge sammen på 
en starthjælpsydelse er det vanskeligt også at finde overskud til at søge arbejde og sætte sig ind i en 
ny kultur. Starthjælp er udtryk for stavnsbinding og en manglende respekt for medmennesker, som 
vi ikke kan være bekendt i Danmark anno 2005. 

Frivillighed og frihed
Alle, der er bosat i Danmark, skal have ret til at gifte sig med, hvem de vil. Staten skal ikke lægge 
hindringer i vejen for et ægteskab, der bygger på frivillighed og kærlighed. Kristendemokraterne er 
imod 24 års reglen, som er en hån mod den personlige frihed. Personer er myndige, når de fylder 18 
år. I stedet for 24 års reglen ønsker vi at afprøve frivilligheden gennem obligatoriske interview ved 
alle familiesammenføringer. Når det gælder familiesammenføringspolitik, er Danmark i de seneste 
år gået meget tæt på grænserne for, hvad der kan lade sig gøre uden at bryde med de internationale 
konventioner. Det er uacceptabelt!

Anstændighed og sikkerhed
Flygtninge fortjener beskyttelse og tryghed – ikke madkasseordninger og en fornemmelse af, at 
deres skæbne er ligegyldig. Danmark bidrager i dag til at splitte familier og til at sende mennesker 
tilbage til en meget usikker tilværelse, hvor deres liv sættes på spil. Det kan vi ikke være bekendt.
Kristendemokraterne vil give asylansøgere en anstændig behandling. 

Integration – et fælles ansvar
Der er meget at gøre for at få en bedre integration i Danmark. Kristen-demokraterne arbejder for at 
skabe et samfund, hvor alle føler sig som en del af fællesskabet og tager del i det fælles liv. 
Integration er et fælles ansvar. Kristendemokraterne tager sin del af ansvaret for en styrket 
integration.  

Det vil Kristendemokraterne gøre for integrationen
erstatte starthjælpen med kontanthjælp
skabe flere ungdomsboliger og forbedre de fysiske rammer i ghettokvarterer
sikre ordentlige familiesammenføringsregler der ikke splitter familier og krænker grundlæggende 
frihedsrettigheder
øge beskæftigelse blandt indvandrere gennem bedre uddannelse og målrettede isbryderordninger på 
arbejdsmarkedet 
