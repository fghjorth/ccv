Venstre går til valg for at sikre Danmark en ny regering. Der skal nye kræfter til. Det er den 
vigtigste opgave for de liberale og borgerlige at give landet den nye regering. Og det er en naturlig 
opgave for Venstre at samle disse kræfter. Derfor er det vigtigt, at Venstre styrkes ved valget den 8. 
december.
Venstre går til valg med en politik, som kan vende udviklingen i det danske samfund: 
Beskæftigelsen skal fremmes valutastillingen styrkes og skattetrykket sænkes. Der skal gives plads 
for initiativ og arbejdslyst. Og det skal ske på en socialt forsvarlig måde, så byrderne fordeles 
rimeligt - ingen skal frygte at blive ladt i stikken.
Venstres politik bygger på tillid til, at det enkelte menneske har vilje og lyst til at gøre en ekstra 
indsats - for fællesskabet og for sig selv.
Den enkelte kan selv bedre end andre vurdere egne muligheder og behov - og derfor foreslår 
Venstre en politik, der giver den enkelte nye muligheder, og nyt ansvar.
Det er en ansvarlig politik - med social balance. Der kræves en indsats af alle, som har mulighed for 
at bidrage til genrejsningen af dansk økonomi. Mange har i dag mistet ansvarsfølelsen overfor 
fællesskabet.  Det skyldes i høj grad uhensigtsmæssig lovgivning, snærende bånd på den personlige 
og erhvervsmæssige frihed og et alt for stort skattetryk.
Det er nødvendigt at vende denne udvikling for at fjerne truslerne mod den sociale og politiske 
stabilitet i Danmark. Det er ikke blot den danske velstand og velfærdssamfundet, som er truet. Det 
er også grundlæggende værdier i det danske folkestyre.
1. Med fremlæggelsen af "Helhedsplan-82 "har Venstre vist, hvorledes der kan skabes bedre 
beskæftigelse samtidig med, at Danmarks gældsætning til udlandet bringes til ophør og idet 
kvælende skattetryk reduceres. "Helhedsplan-82" understreger at Danmark kan arbejde sig ud af 
problemerne - uden at solidariteten mellem befolkningsgrupperne ødelægges.
2. For at opnå dette, er det først og fremmest nødvendigt at gøre det billigere at producere i dansk 
erhvervsliv. Det er produktionen, som skal betale for velfærden. Venstre har konkret foreslået, at 
skattebyrden på industri, landbrug, håndværk, handel, fiskeri og andet erhverv nedsættes med 6 
milliarder kroner på en måde, som samtidig opmuntrer til nye investeringer og ny produktion.
3. Dansk landbrugs overlevelse kræver en særlig indsats. Der skal omgående tilføres penge til 
sikring af produktionens fortsættelse, og der skal gennemføres en dybtgående gældssanering. Al 
skat på produktionsjord fjernes, og landbrugets afskrivninger og rentefradrag skal
sikres - også i år med underskud.
4. Skattetrykket skal ned. Der gennemføres lettelser i indkomstskatten samtidig med, at 
indkomstudviklingen dæmpes. Det skal ske på en måde, så alle parter nyder gavn heraf: Reallønnen 
skal styrkes, produktionen skal gøres konkurrencedygtig og beskæftigelsen fremmes.
5. Der skal føres en politik, som belønner flid og initiativ. Ingen skal tvivle om, at det betaler sig at 
yde en ekstra indsats. Derfor skal skatte og sociallovgivningen ændres. Socialindkomstens 
urimeligheder overfor pensionister, handicappede og selvstændige skal fjernes. Børnefamiliernes 
vilkår skal forbedres. Sikkerhedsnettet for de svageste skal bevares.
6. Finansieringen af lettelsen i skattetrykket skal komme fra en offentlig udgiftsreform - og fra den 
nedgang i de offentlige udgifter, som kommer af sig selv, når beskæftigelsen styrkes. Nedgangen i 
reallønnen kan kun vendes, hvis det offentlige forbrug begrænses. Venstre har vist, hvorledes staten 
kan gennemføre udgiftsbegrænsninger, som efter en 4-årig periode vil overstige 20 milliarder 
kroner om året. Det vil give plads for de nødvendige skattelettelser. Samtidig vil statens behov for 
låntagning falde, så renten bliver lavere.
7. Kommunerne skal også bidrage til besparelserne - men de skal selv bestemme hvordan. Det 
kommunale selvstyre skal gøres til en -realitet ved at statens mange og kostbare krav til 
kommunerne afvikles. Stigningen i kommuneskatterne skal ophøre - og kommunerne skal have
friere hænder til selv at bestemme, hvordan de vil bruge deres egne penge.


8. Der skal ske en oprydning i de mange restriktioner, pålæg, byrder og kontrolregler, som er ved at 
kvæle alt initiativ i det danske samfund. Der skal iværksættes en målrettet indsats imod bureaukrati 
og paragrafrytteri. Retssikkerheden i skattesystemet skal styrkes. Der skal gives større frihed for 
initiativ og foretagsomhed.
9. De store organisationers dominerende indflydelse på regeringsmagten skal fjernes. 
Eksklusivaftaler skal forbydes - og den enkelte skal frit kunne afgøre, om man vil betale til rent 
politiske formål. Kun derved kan der skabes den respekt og styrke omkring Folketinget, som er 
nødvendig, hvis folkestyret skal fungere.
10. Forældrene skal have større indflydelse på folkeskolens forhold. De frie og private skolers 
stilling skal styrkes. Niveauet i skolen, uddannelsen og forskningen skal hæves. Den frie 
meningsbrydning skal sikres gennem etablering af en uafhængig radio- og Tv-kanal.
11. Der skal gøres en særlig indsats for ungdommen:
Ungdomsarbejdsløsheden skal bekæmpes ved en indsats mod de mange stive regler på
arbejdsmarkedet, som hindrer unge i at få normalt arbejde - og ved offentlig støtte til oprettelse af 
lære- og praktikpladser.
Der skal ske en omlægning af studiestøtten, så den ydes som statslån med lav begyndelsesydelse.
12. Pensionisternes vilkår skal sikres, så frygten for anslag mod private pensionsordninger fjernes. 
Folkepensionens grundbeløb skal fortsat være uafhængigt af indkomst. Der skal skabes en særlig 
støttemulighed til pensionisternes varmeudgifter. Men forbedringer af folkepensionen skal 
fortrinsvis ske ved tillæg til grundbeløbet.
Venstres politiker en appel til alle ansvarlige kræfter i det danske samfund, som kan yde en ekstra 
indsats - og som samtidig vil være med til at bære ansvaret for, at de svage grupper holdes oppe.
De socialdemokratiske mindretalsregeringers tid er forbi. De er blevet slidt op af indre stridigheder 
og manglende evne til at samarbejde med andre.
Socialdemokratiet har forsøgt at misbruge det danske samfunds krise til at "flytte hegnspæle". 
Resultatet er blevet, at krisen har ramt Danmark hårdere end de andre lande, vi kan sammenlignes 
med.
Krisen i Danmark er ikke kun kommet til os udefra. Den er først og fremmest et resultat af 
manglende vilje og evne til at indrette det danske samfund efter de givne vilkår.
Det er nødvendigt at erkende dette, for at skabe vilje og sammenhold til en indsats imod den 
nuværende udvikling, som går i retning af øget arbejdsløshed, øget gældsætning og øget utryghed.
Venstres mål er at vende udviklingen - og give Danmark de gode tider tilbage!
Venstres folketingsgruppe 19. november 1981.
