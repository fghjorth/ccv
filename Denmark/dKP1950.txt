I en Tid præget af Krigsforberedelse og Krise kaldes der ud til Valg. Som en Del af den store 
Verden står også det danske Folk overfor at skulle vælge mellem en Krigs frygtelige Ødelæggelser 
eller en Fredspolitik, der skaber Mulighed for kulturelle, økonomiske og sociale Fremskridt.
Det afhænger nu af Folkene selv, om vor Kultur skal gå til Grunde i en altomfattende Atomkrig, 
eller Menneskene i fredelig Kappestrid skal slå Porten op til en ny Verden med national og social 
Tryghed og vedvarende kulturelle og økonomiske Fremskridt.
Hedtoft-regeringen og dens borgerlige Støttepartier har ved at indordne sig under USA's 
økonomiske, politiske og militære Interesser, betrådt en Vej, der kan føre til national og social 
Katastrofe for det danske Folk. Trods stigende Produktion og større Arbejdsindsats, trods 
»Marshall-gaver«, gode Høstår og gode Afsætningsmuligheder befinder vort Land sig i en 
katastrofal økonomisk Situation, hvis Byrder Regeringen og dens reaktionære Støttepartier kræver, 
skal bæres af det arbejdende Folk.
Samtidig har Regeringen og de samme Partier på ny bevilget enorme Militærudgifter, således at det 
danske Folk nu hver eneste Dag skal betale 2 Millioner Kr. til Militarismens Molok. På Rigsdagens 
Bord ligger en Regning på hundrede Millioner Kroner, som skal betales efter Valget! Først når 
Vælgerne har afgivet deres Stemme, vil Oprustnings-partierne på Rigsdagen give sig til at pålægge 
nye tyngende direkte og indirekte Skatter.
Der findes en anden Vej: Fredens, Selvstændighedens og de sociale Fremskridts Vej.
Det er den Vej, Kommunisterne har anvist.
Den forudsætter, at Danmark lægger sin Politik om, bryder med den
ensidige vestvendte Handelspolitik og de politiske Konsekvenser, den har haft.
Den betyder Brud med hele Marshall- og Atlantpolitikken, den betyder ligelig og fordelagtig 
Handel både med Vest og Øst, den betyder, at Danmark i sin Udenrigspolitik fører en Fredens 
Politik, hvilket vil sige i og udenfor de Forenede Nationer arbejder for Afspænding og Mægling og 
støtter ethvert Fredsinitiativ og om fornødent selv tager et sådant Den betyder, at Militariseringen 
standses og Oprustningsmillionerne bruges til produktivt Arbejde, nødvendige sociale 
Foranstaltninger og en bedre Sociallovgivning, til nedsættelse af de direkte og indirekte Skatter for 
de mindrebemidlede og til lønforhøjelse og bedre Kår for det jævne Folk. Sejr for Fredens Politik 
betyder: at Militariseringen og Oprustnings-galskaben standses, at Oprustningsmillionerne bruges 
til produktive og sociale Fremskridt, at Skatterne kan nedsættes, Priserne bremses og bringes under 
Kontrol, at de nødvendige Byrder lægges på de stærkeste Skuldre, hvorved skabes Mulighed for nye 
Fremskridt, at dansk Ungdom får Valgret og økonomiske og kulturelle Muligheder for at dygtiggøre 
sig til at bygge og forme Fredens og Fremtidens Danmark, at Folkets demokratiske 
Frihedsrettigheder befæstes øg udvides og at Fagbevægelsen demokratiseres, så Medlemmernes 
Vilje bliver Lov, at Danmarks Stemme ude og hjemme vil lyde i Fredens, Samarbejdets og 
Fornuftens Tjeneste.
Videreføres Krigspolitikken, betyder det: at Militariseringen vil fortsætte og forstærkes, at de sidst 
bevilgede 350 Oprustningsmillioner vil blive efterfulgt af nye Millioner, at dansk Ungdom vil 
komme til at tilbringe År af deres Liv i Soldatertrøjen, at danske Arbejder- og Bondesønner 
risikerer at komme til at kæmpe og dø for imperialistiske Interesser i Kamp mod Kolonifolkenes 
retfærdige Frihedskamp, at nye Skatter og Afgifter, nye Prisstigninger og Forbrugsindskrænkninger 
vil udmarve Folket og gøre Danmark til en oprustet Fattiggård, at de gennem Slægtleds Kamp 
tilkæmpede demokratiske Frihedsrettigheder vil gå tabt, at Danmark som det mest udsatte Land i 
Verden vil blive en ny Krigs — måske en Atomkrigs — første Krigsskueplads.
Kun Kommunisterne har som Parti kæmpet for Freden, mod Militariseringen, Krigspolitikken og 
alle dens Følger. Kun Kommunisterne kræver, at Danmark skal frigøre sig for U.S.A.s politiske, 
militære og økonomiske Kvælertag om vort Land. Kun Kommunisterne kræver Prisstop, Skattestop 
og sociale Fremskridt.
I Dag som under Tyskertiden appellerer Kommunisterne til alle, som tror på og som vil kæmpe for 
Danmarks Fremtid som selvstændig og fri Nation. Vi appellerer til alle, som ønsker Fred og ikke 
Krig, som ønsker sociale Forbedringer og ikke Oprustningsgalskab Lad os i Fællesskab lægge 
Danmarks Ror om, lad os sørge for, at dét bliver Fredens, Samarbejdets, Fornuften og den sociale 
Retfærdigheds Politik, der sejrer. Stem flere Kommunister ind i Folketinget 5. September! Det 
gælder Freden og Friheden! Det gælder Danmark!
