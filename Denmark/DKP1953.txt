For fred og frihed for trygge levevilkår
Hvad er det, vælgerne ved deres stemmeafgivning skal bedømme og fælde dom over den 21. april?
Det er de forløbne års politik. Det er regerings og rigsdags politiske gerninger og den situation, 
disse har hidført for folket og landet.
Hvori består disse gerninger?
De består i Atlantpagt og oprustningsgalskab, i skatteforhøjelser uden sidestykke i Danmarks 
historie. Folket er blevet plyndret, mens højfinansen, storlandbruget og Atlantpagtens værnemagere 
skovlede kæmpeprofitter hjem. Sociale nedskæringer parredes med katastrofal arbejdsløshed, 
fortsat dyrtid og boligmangel.
Danmark er bragt i stadig mere snærende økonomisk afhængighed af fremmed magt og gøres til 
militær vasal af USA. Man har endog i det foreløbige forslag til ny grundlov indføjet en særlig 
udenrigsparagraf, som skal give rigsdagsflertallet adgang til totalt at prisgive dansk suverænitet.  
Sandelig — det er på tide, at folket siger sin mening og sørger for, at kursen bliver lagt om!
Hvem er det, der har ansvaret for en udvikling, der får de fleste til med stigende bitterhed at sige:
Dette kan ikke blive ved at gå? Ja, det er naturligvis regeringen. Den har fortsat Hedtoft-regeringens 
atlantpolitik og kynisk ført det unationale og asociale værk videre.
De to regeringspartier — venstre og konservative — har i hele perioden haft det mest intime 
samarbejde med socialdemokratiet, hvis ledere og rigsdagsmedlemmer i alle betydelige spørgsmål 
har stemt sammen med regeringen. Starcke-folkene i retsforbundet har i et og alt understøttet denne 
politik, og de radikale ledere har affundet sig med tilslutningen til Atlantpagten. Regeringen og de 
fem partier bærer i fællesskab ansvaret.
De skal ikke have lov til at løbe fra dette ansvar og bringe deres hidtidige enighed i forglemmelse 
ved hjælp af taktiske skænderier under valgkampen. De skal ikke kunne købe sig aflad gennem 
gavmilde valgløfter, som de ikke tænker på at holde efter valget.
Deres gerninger har allerede dømt dem. Vælgerne kan gøre det på valgdagen.
Samtidig kan stemmeafgivningen benyttes af vælgerne til at give besked om, hvilken politik, folket 
ønsker ført fremover. 
Vi kommunister opfordrer til at kræve og at stemme for en ny politik til folkets og landets gavn.

Mod militarisme og oprustning!
Det er nødvendigt at standse oprustningsgalskaben og at forhindre militaristerne i at opkaste sig til 
folkets herrer. Danmarks forsvar skal være demokratisk og være opbygget efter Danmarks behov, 
naturlige muligheder og økonomiske evne. Dette vil medføre besparelser på mange hundrede 
millioner om året, som kan anvendes til nyttige formål. Ingen 18 måneders tjenestetid. Amnesti til 
de protesterende og dømte soldater

Forbedring af folkets levevilkår
Alle de indirekte og direkte skatter, der er indført under denne regering kan afskaffes. Når 
oprustningen standses og vort land ikke mere retter sig efter handelsdiktater fra fremmed magt, kan 
der bringes orden i Danmarks økonomi og skabes fuld beskæftigelse. Boliger, skoler og hospitaler 
kan bygges i tilstrækkelig omfang og huslejen holdes på et niveau, folk kan betale.
Alders- og invaliderenten må øjeblikkelig forhøjes og den, sociale forsorg i øvrigt forbedres. 
Ungdommen skal have valgret, lige ret til uddannelse uanset forældrenes økonomiske stilling bedre 
levevilkår.

Fred, frihed og national suverænitet kan sikres gennem en selvstændig dansk udenrigspolitik, der 
bryder med Atlantpagten og internationalt støtter alle samarbejds- og fredsbestræbelser. Der må 
siges nej til en ny besættelse, stationering af fremmede tropper på baser i Danmark. Der må siges 
nej til Tysklands genoprustning, som kan blive en ny dødelig fare for vort land.
Der må siges nej til grundlovsforslagets unationale paragraf 20.
En demokratisk grundlovsændring skal gennemføres, men der  ikke være mulighed for, at andre end 
danske kan udøve myndighed i Danmark. Dette er kommunisternes politik
Den modsvarer folkeflertallets ønsker og landets interesser. Den er det danske folks vej til frihed og 
fred, til velstand og trygge kår.
Stem for denne politik den 21. april.
DANMARKS KOMMUNISTISKE PARTI
