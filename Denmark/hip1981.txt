SF POLITIK
EN AVIS OM, HVAD SOCIALISTISK FOLKEPARTI STÅR FOR - OG ARBEJDER FOR. 
UDGIVET AF SF'S PROGRAMUDVALG EFTERÅRET 1981
SF og valget
Den 8. december har du mulighed for at bremse marchen mod afgrunden. For hvis der ikke gribes 
ind, nærmer de arbejdsløses tal sig snart den halve million. Og i kølvandet kommer nye sociale 
nedskæringer og et forstærket fald i levefoden, både for dem med arbejde og dem uden arbejde. 
Kun de rige vil blive rigere.
SF advarer indtrængende mod den borgerlige recept. VK-planen (som er skrevet af efter Z-planen) 
betyder indførelse af engelske tilstande i Danmark. Så er vi ude over afgrunden!
Men hvad med Socialdemokratiet? 16 år har vi haft en S-regering. Og løfterne er gang på gang 
blevet brudt, fordi nogle små borgerlige partier har bestemt linien sammen med Socialdemokratiets 
højrefløj.
Derfor siger SF: Valget skal ikke. stå mellem S-regeringens hidtidige elendighed og VK-planens 
forarmelse. Hop ikke på den limpind!
Der er en tredje mulighed: Socialistisk Folkeparti.
SF er et realistisk parti, der vil påvirke udviklingen. Vi bilder os ikke ind, at SF alene kan klare alle 
problemerne. Men vi har vore grundlæggende principper. Derfor siger vi:
Hvis SF får den fornødne styrke, vil vi bruge denne styrke til at presse Socialdemokratiet til at 
opgive elendighedspolitikken. SF er indstillet på samarbejde mellem arbejderpartierne, - men om en 
politik, der genskaber beskæftigelse og sikrer social retfærdighed og tryghed.
Det kan lade sig gøre. Ved styrkelse af SF.
En stemme på SF vil sikre, at Schlüter & Co. ikke kommer til magten. Men den vil også blive brugt 
til at tvinge Anker Jørgensen bort fra hans evindelige "bal i den borgerlige". En stemme for SF er en 
stemme for arbejdspladser og social retfærdighed og tryghed.
Én ting til: endnu en afgrund truer forude. Atomkrigen, den totale ødelæggelse. Også her sætter SF 
bremserne i - siger nej til fortsat dansk deltagelse i det farlige kapløb og forlanger i stedet 
selvstændige danske initiativer til nedrustning og frihed for atomvåben: Men så må Danmark også 
sige nej til at underordne sig direktiverne fra NATO og EF.
En stemme på SF er en stemme for en aktiv fredspolitik, uafhængig af magtblokke i øst og vest.
Kun et stærkt F kan fjerne Anker J. fra hans bal i den borgerlige. 
SF vil sikre en kursændring
Den 15. november vedtog SF's hovedbestyrelse enstemmigt et valgmanifest, som her gengives i 
sammendrag.
En styrkelse af Socialistisk Folkeparti ved valget den 8. december er det eneste, der kan tvinge 
Socialdemokratiet til at ændre politisk kurs. Og en kursændring er bydende nødvendig for at 
forhindre, at levevilkårene for almindelige mennesker bliver yderligere forringet.
I de to år, der er gået siden sidste valg, er arbejdsløsheden vokset fra 170.000 til 270.000. Den 
disponible realløn for almindelige lønmodtagere er forringet med op mod 10 procent. Industri, 
håndværk og landbrug er plaget af stadig flere konkurser. Boligbyggeriet faldet katastrofalt, og de 
sociale ydelser er skåret ned.
FORLIGSPOLITIK OG VK-PLAN
Det er de faktiske resultater at den socialdemokratiske regerings mange forlig med borgerlige 
partier. Forud for valgene i 1977 og 1979 fremlagde socialdemokraterne også store planer med 
mange løfter om at sætte beskæftigelsen i centrum. Løfterne er blevet brudt til fordel for ensidigt 
samarbejde med de borgerlige.
Den plan, VK-partierne nu har fremlagt, er udtryk for en endnu grovere nedskæringspolitik end den, 
regeringen hidtil har ført. De højreborgerlige partier retter direkte angreb på dagpengene til de 
arbejdsløse og de syge, mens de lover en gylden regn af skattelettelser og tilskud til kapitalisterne.
Det er misvisende, når man søger at skabe det indtryk, at valget står mellem en videreførelse af 
Socialdemokratiets forligspolitik og VK-partiernes endnu værre forarmelsespolitik. Der er en tredje 
mulighed. Den består i at give Socialistisk Folkeparti styrke til at tvinge Socialdemokratiet ind på 
en ny politisk kurs.
BESKÆFTIGELSEN MÅ GENSKABES Hovedopgaven for en ny økonomisk politik må være at 
bekæmpe arbejdsløsheden. SF har anvist veje til en hurtig forøgelse af beskæftigelsen med 125.000 
nye arbejdspladser det første år og yderligere 35.000 det andet år. SF foreslår langt flere 
investeringer i energibesparelser og varige energikilder, udbygning af den kollektive trafik, bygning 
af flere almennyttige boliger, herunder ungdomsboliger, nye initiativer på miljø- og 
genbrugsområdet, forbedring af den offentlige service, forbud mod overarbejde, udvidelse af 
barselsorlov (også for mænd), betalt uddannelse i arbejdstiden, udbygning af EFG-uddannelserne 
og genindførelse af løn i EFG-basisåret.
En særlig indsats er nødvendig for at styrke kvindernes beskæftigelsesmuligheder. De er blevet 
hårdest ramt af arbejdsløsheden. Den begyndende kvindefrigørelse er for alvor i fare, fordi 
kvindernes økonomiske selvstændighed er truet. Derfor er især to krav helt nødvendige nu: 
Nedsættelse af den daglige, arbejdstid for alle og sikring af kvinders procentvise andel af 
uddannelses og arbejdstilbud.
SF's beskæftigelsesplan er realistisk og kan gennemføres her og nu, hvis der er politisk vilje til det. 
Den kan forenes med de
dele af den socialdemokratiske plan, der anviser nye veje til at fremskaffe kapital til investeringer. 
SF er parat til at forhandle med Socialdemokratiet, men understreger, at det ikke kan støtte de 
socialdemokratiske forslag om store erhvervstilskud, nye lønrammer og overskudsdeling uden 
samtidig indførelse af virksomhedsdemokrati.
En ny politisk kurs betyder, at de byrder, der uundgåeligt må bæres, bliver fordelt socialt retfærdigt, 
så de bredeste skuldre bærer de tungeste byrder. Det kan sikres igennem en indgribende og socialt 
retfærdig skattereform og igennem en hurtig og direkte forbedring af forholdene for pensionister, 
unge under uddannelse og børnefamilier.
En ny kurs indebærer også, at der bliver sagt definitivt nej til atomkraft som energikilde. Fremtidens 
energiforsyning må planlægges nu og i langt højere grad baseres på udvikling af vedvarende 
energikilder.
En ny kurs er ensbetydende med, at der bliver sat en stopper for nedskæringerne i uddannelserne og 
inden for kulturlivet. Den er også ensbetydende med, at der føres en aktiv kamp for de demokratiske 
rettigheder.
IMOD EF OG OPRUSTNING I VEST OG ØST 
Valget den 8. december gælder i allerhøjeste grad EF-politikken og Danmarks udenrigs og 
sikkerhedspolitik. SF vil bekæmpe alle planer om en EF-union og arbejde for, at det grønlandske 
folk frit og uden pres fra EF-kommissionen og de danske EF-partier kan træffe beslutning om 
Grønlands forhold til EF ved folkeafstemningen den 23. februar næste år.
Udenrigspolitisk vil SF, at Danmark tager selvstændige initiativer til afspænding og nedrustning. 
Det indebærer modstand mod oprustningen i både øst og vest. Det indebærer nedskæring af vort 
eget militær og klart nej til fremmede baser i landet. Det betyder modstand mod planerne om nye 
NATO-atomraketter i Vesteuropa og krav om sovjetisk nedskæring i antallet af raketter, der er rettet 
mod Vesteuropa. Og det betyder, at Norden gøres til atomvåbenfri zone som det første skridt i 
retning af at få fjernet alle atomvåben fra Europa.
En krisepolitik på lønarbejdernes betingelser
KRISEN OG DEN FØRTE KRISEPOLITIK
Hele den kapitalistiske verden har i snart 10 år befundet sig i en krise. En krise, der viser sig på 
snart alle områder: økonomisk, økologisk, socialt, politisk, kulturelt osv.
Og jo længere krisen varer og jo mere de borgerlige og socialdemokratiske politikere påstår at gøre 
ved krisen, des mere dybtgående bliver den.
Arbejdsløsheden stiger, den disponible realindkomst for lønarbejderne og dermed ligestillede falder 
og det offentlige serviceniveau forringes konstant. Alt sammen samtidig med, at der kun sker svage 
forbedringer på de to områder, som de borgerlige og socialdemokraterne har satset på at gøre noget 
ved: de private investeringer og underskuddet på betalingsbalancens løbende poster.
Den førte krisepolitik i form af indkomstpolitik, devalueringer og offentlige nedskæringer har jo 
netop haft til formål at forringe den disponible realindkomst for lønarbejderne, pensionister og 
uddannelsessøgende for til gengæld at øge kapitalisternes profitter. Tankegangen bag dette er, at 
dette skulle medvirke til øgede investeringer, øget produktion, øget eksport osv. Men kun lidt af det 
har hjulpet, samtidig med at flere og flere presses ud i arbejdsløshed.
Ofrene for denne politik er først og fremmest dem, der i forvejen er dårligst stillede. På 
arbejdsmarkedet er det især de unge og de dårligst uddannede, og blandt disse især kvinderne. For 
mange gælder det, at de ikke kommer ud på arbejdsmarkedet, men går direkte ud i arbejdsløshed 
efter endt skolegang. For andre gælder det, at de udstødes fra arbejdsmarkedet efter i nogle år at 
have været ude i arbejdsløshed.
HER OG NU:
En krisepolitik på lønarbejdernes betingelser påstår ikke - som den borgerlige og 
socialdemokratiske krisepolitik - at ville løse kapitalismens krise. For det er ikke muligt, da 
kapitalisme og krise er nøje forbundet. Formålet med en alternativ krisepolitik er, at lønarbejderne 
og dermed ligestillede rammes mindst muligt af krisen.
Det drejer sig derfor om:
- at bekæmpe arbejdsløsheden
- at sikre og forbedre det offentlige serviceniveau
- at sikre den disponible realindkomst for lønarbejderne og at forbedre levevilkårene
- at tage afgørende hensyn til begrænset brug af ressourcer, til miljø og forurening
- at begrænse underskuddet på betalingsbalancens løbende poster
LØNKAMPEN ER NØDVENDIG - MEN IKKE TILSTRÆKKELIG
Lønkampen er fortsat en meget central del af fordelingskampen. Hvis lønarbejderne slækker på 
lønkampen, vil der blot ske det, at kapitalisternes profitter øges, så kapitalisterne står endnu 
stærkere i klassekampen.
Men fordelingskampen består af meget andet end lønkamp. Det drejer sig også om, hvad der skal 
produceres, kvaliteten af det tier skal produceres, bedre og billigere boliger, bedre og billigere 
børneinstitutioner, et retfærdigere skattesystem osv.
PRODUKTIONEN SKAL STYRES
Årsagen til krisen ligger i den kapitalistiske produktionsmåde. Skal vi derfor komme ud af krisen, 
skal vi afskaffe kapitalismen. Og skal vi bekæmpe nogle af krisens symptomer - først og fremmest 
arbejdsløsheden - skal vi angribe den kapitalistiske produktionsmåde.
Det er således nødvendigt, at det offentlige selv sætter en produktion i gang, og at det sker på andre 
præmisser end de kapitalistiske, som alene følger profitmotivet. Samtidig kunne det offentlige 
fremme en produktion indenfor samfundsnyttige områder: energiområdet, genbrugs og 
genanvendelsesområdet, forureningsbekæmpelse, sundheds- og socialområdet, miljøvenlig 
teknologi, sunde fødevarer osv.
Men det er ikke kun produktionen inden for det offentlige, der skal styres. Den produktion, der 
finder sted indenfor den private sektor, skal også i langt højere grad styres - og styres efter, hvad der 
gavner lønarbejderne og dermed ligestillede.
En forudsætning for at dette kan ske er, at banker og andre finansieringsinstitutter overtages af 
samfundet, at der generelt stilles kvalitetskrav til produktionen, at lønarbejderindflydelsen øges, og 
at afskrivningsreglerne ændres, sådan at der tages hensyn til beskæftigelsen, anvendelsen af 
ressourcer m.v.
EN TEKNOLOGIUDVIKLING PÅ LØNARBEJDERNES BETINGELSER 
Den teknologiske udvikling må styres ud fra, hvad der gavner lønarbejderne og dermed ligestillede 
bedst. Det betyder bl.a., at en vurdering af en bestemt teknologisk anvendelighed må ske ud fra dens 
indvirkning på beskæftigelse, energi- og ressourceforbruget, forurening, arbejdsmiljø og 
sundhedsforhold.
Dertil kommer, at teknologien skal styres, så den hjælper samfundsudviklingen i demokratisk og 
decentral retning - ikke som nu, med større centralisering og umenneskeliggørelse.
DET EKSISTERENDE ARBEJDE SKAL FORDELES BEDRE
En af kapitalismens mange selvmodsigelser er, at samtidig med at mange er uden. arbejde, udsættes 
andre for hårdt fysisk og psykisk belastende arbejde, hvilket viser sig i nedslidning, stress-
symptomer og invalidering.
For SF er det helt centrale krav i denne forbindelse, at den daglige arbejdsdag for alle, der ønsker 
arbejde, bliver 6 timer. Indtil dette krav er gennemført, vil vi arbejde for en løbende nedsættelse af 
arbejdsdagen. I naturlig sammenhæng hermed ønsker SF deltidsarbejdet begrænset mest muligt.
Overarbejdet må begrænses til det strengt samfundsnødvendige og skal kompenseres i form af 
afspadsering.
For specielt at tilgodese kvinderne og de unge, skal der ske en kvotering af arbejdet indenfor det 
offentlige.
Endelig vil en udvidet barselsorlov for begge køn kunne bidrage til at øge beskæftigelsen for andre.
KAMPEN FOR EN KRISEPOLITIK PÅ LØNARBEJDERNES BETINGELSER
Kampen for en krisepolitik på lønarbejdernes betingelser er en kamp, der skal foregå alle de steder, 
hvor klassekampen foregår. Det vil sige på arbejdspladserne, i fagforeningerne, i boligkvartererne, i 
lokalsamfundene, i kommunerne og i folketinget.
VI MÅ ÆNDRE MAGTFORHOLDENE PÅ ARBEJDSMARKEDET
En af de vigtigste opgaver i 80erne bliver kampen for ændrede magtforhold på arbejdsmarkedet. 
Det drejer sig først og fremmest om, at lønarbejderne får langt større indflydelse på deres egne 
forhold.
En primær forudsætning for, at dette kan ske, er, at arbejdsgivernes næsten enevældige ret til at lede 
og fordele arbejdet afskaffes, og at de snærende bånd, der i øjeblikket ligger på lønarbejdernes 
aktionsmuligheder, fjernes.
SF ønsker derfor at afskaffe de nuværende regler vedrørende det fagretlige system, 
forligsinstitutionen og det offentliges kontrolfunktion i arbejdsformidlingen.
Aftales det lokalt, at der skal være et fagretligt system, er det i orden. Men SF kan ikke acceptere et 
centralt system, hvorved den enkelte lønarbejder næsten mister enhver form for indflydelse og 
mulighed for at aktionere. Beslutningerne må træffes så lokalt som muligt.
Dette gælder også ved indgåelse af kollektive overenskomster, idet det enten kan ske på den enkelte 
arbejdsplads eller indenfor beslægtede branchegrupper. Men for at sikre de svageste grupper blandt 
lønarbejderne - kvinderne og ufaglærte, især i udkantsområderne - er det dog nødvendigt, at der 
centralt for hele arbejdsmarkedet fastlægges visse minimumskrav. Det gælder først og fremmest 
minimumsløn, arbejdstid, ferielængde, opsigelsesvarsler, tillidsmandsbeskyttelse og 
samarbejdsudvalg.

FAGBEVÆGELSENS STRUKTUR MÅ OGSÅ ÆNDRES
SF ønsker også fagbevægelsen opbygget så decentral som muligt. Vi kan ikke acceptere, at der 
ligger så megen magt og indflydelse i LO og i forbundene, som tilfældet er i dag. Det sker nemlig 
på bekostning af den enkelte lønarbejders og den enkelte arbejdsplads muligheder. SF ønsker en 
struktur i fagbevægelsen, hvor lønarbejderne på beslægtede arbejdspladser er organiseret i samme 
forbund dvs. industriforbund.
- Men den afgørende kamp for ændrede magtforhold på arbejdsmarkedet er kampen for 
virksomhedsdemokrati.
Der er i 70erne fremkommet en række forslag om såkaldt økonomisk demokrati. Der er betydelig 
forskel på dem, men fælles for alle er, al kapitalmagten fortsat styrer lønarbejdernes magt.
SF's FORSLAG TIL VIRKSOMHEDSDEMOKRATI:
Vores forslag indeholder tre elementer, som skal ses i en helhed:
1. arbejdspladsdemokrati
2. en kollektiv og solidarisk lønarbejderfond 3. samfundsstyring af kapitalmarkedet
Arbejdspladsdemokrati omfatter bl.a. lønarbejdernes vetoret i en række afgørende spørgsmål, f.eks. 
ved ansættelser, forfremmelser, afskedigelser, arbejdets fordeling, produktionens tilrettelæggelse. 
Og der skal desuden sikres fuld indsigt i alle virksomhedens forhold. Disse - og andre 
beslutningsrettigheder - skal udøves gennem virksomhedsråd, valgt af lønarbejderne selv.
Den kollektive og solidariske lønarbejderfond skal: 1) bidrage til, at lønarbejderne får andel i den 
merværdi, der skabes i virksomhederne. Og 2) medvirke til styringen af kapitalmarkedet. 3) styrke 
lønarbejdernes muligheder på den enkelte arbejdsplads. Lønarbejderfonden skal ledes af et 
repræsentantskab, der vælges af og blandt lønarbejderne.
HVORDAN FÅR LØNARBEJDERNE SÅ ANDEL I MERVÆRDIEN OG ØGEDE 
MULIGHEDER PÅ DEN ENKELTE ARBEJDSPLADS?
Lønarbejdernes andel i merværdien skal som sagt være kollektiv og solidarisk.
Den tilvejebringes ved, at private virksomheder pålægges at betale 3 % af værditilvæksten 
(overskuddet) til lønarbejderne som deres kollektive ejendomsret. Og de 3 % går så dels til en 
central lønarbejderfond (1 %) og dels til de enkelte virksomheder, idet de resterende 2 % skal blive 
stående i de pågældende virksomheder.
Det betyder, at der bliver en central lønarbejderfond, som efter demokratiske beslutninger kan 
investere i virksomheder i helhedens interesse. Altså i virksomheder og/eller projekter, der vil 
skabe/bevare arbejdspladser og være nyttige ud fra sit miljømæssige, ressourcemæssige og 
samfundsmæssige betragtninger i det hele taget.
Og når midlerne er bevilget, skal de administreres af lønarbejderne i den virksomhed, de skal 
anvendes i. Det sker gennem de føromtalte virksomhedsråd - og det er også virksomhedsrådene, der 
administrerer de 2 %, der beholdes i de enkelte virksomheder.
Alt sammen har selvfølgelig til hensigt at sikre, at kapitalstyringen for fremtiden sker i 
overensstemmelse med lønarbejdernes interesser.
Det er os, der skaber midlerne - derfor må vi have indflydelse på, hvordan de anvendes.
BESLUTNINGERNE SKAL TRÆFFES AF DEM, DET ANGÅR
Det er et af SF's grundsynspunkter, at beslutninger skal træffes så decentralt som muligt og så vidt 
muligt af dem, som beslutningerne angår.
Derfor kan vi selvfølgelig også støtte en decentralisering i form af reelt kommunalt selvstyre.
Men der må også tages hensyn til de svagest stillede, der må være sikkerhed for, at de ikke kommer 
i klemme, ikke bliver fuldstændigt overladt til de enkelte kommunalbestyrelsers forgodtbefindende.
Derfor må der være minimumsregler inden for social- og sundhedsområdet, på undervisnings- og 
miljøområdet. Og man må udbygge systemet med udbygningsplaner, så der også lægges planer for 
udbygningen af f.eks. biblioteksvæsen, fritidstilbud og kollektiv trafik, så borgerne ved, hvad de 
kan regne med fremover.
Den centralt besluttede minimumsservice skal så betales af staten. For kommunerne skal kun betale 
den del af de kommunale aktiviteter, de selv har indflydelse på. Dvs. at staten ikke - som nu - kan 
vælte de økonomiske konsekvenser af centrale beslutninger over på kommunerne og de kommunale 
skatter.
BORGERNE SKAL SIKRES REEL INDFLYDELSE
Naturligvis skal borgerne have mulighed for reel indflydelse på udviklingen i kommunen - og ikke 
mindst i deres nære hverdag.
Derfor skal der laves en lovgivning, som åbner mulighed for at oprette lokalråd, der kan disponere 
over deres del af det kommunale budget og administrere deres lokale institutioner.
Københavns kommune skal forpligtes til at oprette lokalråd i de enkelte bydele, så bystyret kommer 
ud i bydelene. Lokalrådene skal have alle planer af lokal interesse til høring, de skal have gratis 
adgang til alt kommunalt materiale, de skal kunne få kommunalbestyrelsen og de stående 
kommunale udvalg i tale, når de ønsker det.
Endelig må der gennemføres en lovgivning, der giver mulighed for at afholde folkeafstemninger 
lokalt, når det er nødvendigt. Og resultatet af disse folkeafstemninger skal så være bindende for 
kommunalbestyrelsen.
Udenrigs- og forsvarspolitik
KAMBEN FOR FRED ER OGSÅ KAMPEN FOR SOCIALISME
Danmark er ikke en isoleret ø i den store verden. Vort land er - og har altid været - afhængig af 
handel med omverdenen og tilførsel af råstoffer udefra.
Desuden er vi i dag blevet et højtudviklet kapitalistisk land og dermed en del af imperialismen, der 
med USA som bannerfører lever af at udbytte den tredje verden gennem handelskoncerner og 
multinationale selskaber.
Endelig er Danmark en del af det vestlige militære system, NATO, som igen har gjort vor sikkerhed 
afhængig af den ene af de to supermagter, USA. Og for at gøre målet fuldt, er vi en del af den 
særlige økonomisk-politiske blok i Vesteuropa, EF, som ligeledes bygger på de kapitalistiske 
grundideer.
Denne stærke - og stærkt forøgede - afhængighed af det kapitalistiske verdenssyn kan på den ene 
side skabe vanskeligheder for den socialistiske kamp herhjemme. Men på den anden side skaber 
den også mulighed for samarbejde om den faglige og politiske kamp uden for landets grænser. Et 
samarbejde, som er væsentligt både på nordisk/europæisk basis og i forbindelse med de progressive 
kræfter i den tredje verden.
Kampen for socialisme er international - nu mere end nogen sinde - og vi må hjælpe hinanden med 
at presse på. Over hele verden.
Alt dette er udgangspunktet for SF's internationale politik - men vi kan også sammenfatte den i 
nogle konkrete hovedpunkter:
1. VI BEKÆMPER FAREN FOR EN TREDJE VERDENSKRIG
 Kaprustningen, som anspores af de to supermagter med USA i spidsen, udgør en dødelig trussel 
mod menneskeheden. Faren for en atomkrig bliver mere og mere overhængende. Derfor er kampen 
for afspænding og international fred et overordnet mål for os.
2. VI BEKÆMPER IMPERIALISME OG BLOKPOLITIK
Imperialismen, med USA i centrum, bygger på, at det store flertal af Jordens befolkning skal 
underordne sig det kapitalistiske centrum og lade sig udbytte af kapitalismen.
Det er en dødsensfarlig og uretfærdig verdensorden, der bestandigt avler ødelæggelse og krig. Den 
imperialistiske blok, NATO, skal sikre dette system med militære midler. Men den modstående 
blok, Warszawapagten, er også et magtinstrument i hænderne på en supermagt.
Vi vender os derfor mod begge blokke, mod imperialisme, ja mod enhver form for 
overherredømme.
3. VI KÆMPER FOR SOLIDARITET MED DEN TREDJE VERDEN
Vi støtter kampen for uafhængighed og social retfærdighed i alle lande. Og vi er solidariske med 
ulandenes krav om en ny økonomisk verdensorden med en mere retfærdig fordeling af Jordens 
goder og ressourcer.
4. VI STØTTER KAMPEN FOR. DEMOKRATI OG SOCIALISME OVERALT I VERDEN
Vi er solidariske med alle, der forfølges for deres kamp mod imperialistisk undertrykkelse i den 
tredje verden, eller for deres kamp for demokratiske rettigheder.
På denne baggrund kan SF's krav til dansk udenrigs- og forsvarspolitik sammenfattes på denne 
måde:
A. SF vil et dansk brud med EF og. NATO:
Danmark bør høre hjemme i de alliancefrie staters kreds. Indtil dette mål er nået, vil vi satse på en 
udhuling af NATO-relationerne og modsætte os underordningen under EF. En vigtig opgave er at få 
alle atomvåben fjernet fra Europa, og en atomfri zone i Norden kan være et første skridt i den 
retning.
B. SF bekæmper den militaristiske ideologi.
Vi ved, at dansk militær er nytteløst i en atomkrig. Derfor går vi ind for dansk afrustning. Indtil 
dette mål er nået, ønsker vi reelle, fremadskridende nedskæringer af militærudgifterne 1-vort land. I 
atomalderen kan Danmark kun forsvares gennem en udenrigspolitik, der er med til at forebygge 
verdenskrig.
C. En krigsforebyggende udenrigspolitik har som sit første hovedelement en aktiv dansk 
fredspolitik.
Danmark må selv tage initiativ - og støtte alle andre initiativer - til nedrustning, afspænding og 
svækkelse af
blokpolitikken. Herunder må Danmark styrke FN og især samarbejde med de andre nordiske lande 
og de alliancefrie stater.
D. Forebyggelse mod krig er også solidaritet med den tredje verden.
Inden 1990 må den statslige ulandsbistand op på 2 pct. af bruttonationalproduktet. Og Danmarks 
støtte skal især dirigeres til ulande, hvor der føres reformpolitik til gavn for den brede befolkning.
Danmark skal bakke aktivt op bag den tredje verdens krav om en ny økonomisk verdensorden og 
må klart solidarisere sig med kampen mod racisme, undertrykkelse og økonomisk udbytning, ikke 
mindst i det sydlige Afrika og Latinamerika.
Gennem en sådan politik kan Danmark for alvor bidrage til skabelse af en fredeligere verden, hvor 
politiske og sociale fremskridt er mulige. Kampen for fred er uadskillelig fra kampen for 
socialisme.
KULTURPOLITIKKEN ER EN DEL AF KAMPEN FOR DET SOCIALISTISKE SAMFUND
Kulturkampen er en del af den kamp, der skal udkæmpes for at forberede det socialistiske samfund 
- det samfund, hvor undertrykkelse og udbytning er umulig. Det kræver nemlig en ændring af 
værdiopfattelser, en ændring af vore holdninger, et ændret menneskesyn.
Da SF mener, at alle uafhængigt af økonomi, køn og social status skal have lige muligheder for at 
udfolde deres evner, er et andet uddannelsessystem end det eksisterende nødvendigt. Det må 
baseres på ligeværdighed mellem praktiske og boglige uddannelser - og alle skal have ret til 12 års 
uddannelse og den efteruddannelse eller omskoling, som de ønsker.
Desuden er det en nødvendighed, at uddannelsesstøtten dækker de faktiske leveomkostninger, at der 
bliver genindført løn i basisåret på EFG, og at der sikres praktikpladser både i private og offentligt 
regi. Alle skal kunne uddanne sig hele livet igennem, og arbejdere skal have ret til uddannelse i 
arbejdstiden.
Endelig skal højskoler, efterskoler, fritidsundervisning på forskellige kombinationer af arbejde og 
uddannelse udbygges for at tilgodese dem, der foretrækker andre undervisningsformer, eller som 
ikke passer ind i det almindelige uddannelsessystem.
YTRINGSFRIHED OG YTRINGSRET
Ytringsfrihed og ytringsret er en forudsætning for at analysere samfundet og finde frem til andre 
opfattelser og nye holdninger.
Derfor må det sikres, at alle frit kan udtale sig, og at alle kan få adgang til alt offentligt materiale, 
der ikke berører enkeltpersoners privatliv.
Den eksisterende statsstøtte til aviser og alternativ presse må udbygges, så der opstår et tættere net 
af nyhedsmidler, og blinde, svagsynede og svage læsere må sikres lokal information gennem 
lydaviser.
Alsidigheden i radio og tv og muligheden for at komme til orde her må styrkes, bl.a. ved oprettelse 
af uafhængige, brugerstyrede lokalradiostationer.
Udgivelsen af kvalitetsbetonet dansk og oversat litteratur for voksne og børn må sikres som et 
vigtigt alternativ til den kommercielle kulturindustri. Og kommunerne må vise deres ansvarsfuldhed 
overfor den seriøse bogproduktion.
Den vederlagsfri benyttelse af bibliotekerne må opretholdes, der må gives befolkningen adgang til 
alle slags materialer og aktiviteter, og der må udføres opsøgende biblioteksvirksomhed over for 
mennesker, der p.g.a. alder eller svagelighed ikke selv kan komme på biblioteket. I samarbejde med 
fagbevægelsen må der arbejdes for oprettelse af biblioteker på større arbejdspladser.
FILM, TEATER OG ANDRE KREATIVE AKTIVITETER Produktionen af dansk film og teater, 
ikke mindst for børn og unge, må prioriteres højt, og kommunerne må også her styrke
teatrenes muligheder gennem mange tilbud om børn- og voksenteater.
Der bør derudover stilles lokaler til rådighed for alle, der selv ønsker at spille teater, være med i kor, 
orkestre o.lign. Og når en gruppe mennesker ønsker det, må der gives offentlig støtte til oprettelse 
og drift af brugerstyrede aktivitetshuse, ligesom enhver anden form for skabende selvvirksomhed 
bør opmuntres og støttes.
REFORM ELLER FALLIT FOR DANSK LANDBRUG
I disse år fejer krisen over danske landbrugere. For EF blev jo ikke "guld og grønne skove. EF blev 
signalet til de største og vildeste prisstigninger på jord og fast ejendom. EF betød fantastiske 
kapitalgevinster for mange. Men EF betød også, i kraft af jordprisernes himmelflugt en 
ødelæggende rentebyrde for de landmænd, der har etableret sig de sidste år.
Nu hvor prisstigningerne er ophørt, truer fallitterne i et hidtil ukendt omfang. De 
støtteforanstaltninger, som regeringen med vekslende støtte har gennemført, kan imidlertid kun 
betragtes som en rent midlertidig hjælp.
DER MÅ GÅS NYE VEJE
Den økonomiske, den sociale og den økologiske situation i landbruget kræver dybtgående 
strukturreformer.
En ordentlig økonomi i landbruget må hvile på, at landmændene sikres anstændige 
arbejdsindkomster på linje med lønarbejderne. Til gengæld må landmændene give afkald på 
kommende kapitalgevinster.
Midlerne til dette mål er:
a. Gennemførelse af jord- og skattereformer, der udjævner indkomsterne og hindrer, at kapital 
drænes ud af landbruget.
Med jord- og skattereformer skal samtidig sikres, at kapitalindkomster efterhånden afløses af 
indkomster fra arbejdet.
Dette indebærer bl.a. en indefrysning af alle de fremtidige, samfundsskabte værdistigninger på fast 
ejendom. Fremtidige værdistigninger skal pålægges en værdistigningsafgift, der indbetales til en 
jordbrugerfond (amtslige fonde).
b. Der oprettes en jordbrugerfond, såvel centralt som i de enkelte amter.
Igennem jordbrugerfonden skal landbrugerne demokratisk forvalte en stigende del af 
landbrugskapitalen.
Fonden bestyrer - foruden værdistigningsafgiften fra jordbrugerområdet en række af de nuværende 
støtteordninger, nye formålsbestemte statstilskud, den resterende kapitaludvindingsskat m.v.
Og fonden yder lavt forrentede indekslån til investeringer og etablering og til refinansiering. 
Udlånsrenten kan variere med låneformålet, så man f.eks. i de forskellige dele af landet kan 
prioritere visse former for investering over andre former for investering.
c. Der må sikres økonomiske og lovmæssige muligheder for frivillige andelsforeningsejede 
landbrug, andelsbrug og produktionskollektiver.
Andelsforeningernes, andelsbrugernes og produktionskollektivernes vedtægter skal udformes 
således, at der aldrig kan tilfalde deltagerne samfundsskabte værdistigninger på den faste ejendom.
ANDRE REFORMER
Med opbakning fra landbrugerne bør der endvidere gennemføres: - forbedrede vikarordninger
- forbedrede landmandsuddannelser med mere vægt på samfundsmæssige og økologiske 
perspektiver
- indgreb overfor landbrugsmonopolerne - fuld udnyttelse af land- og skovbrugets
energiressourcer
- ændrede regler for sprøjtemiddelanvendelse, for foderstoffer og for fødevarefremstilling
EN POLITIK FOR BEDRE, LEVEVILKÅR
Den økonomiske krise rammer først og fremmest lønarbejderne i form af faldende realløn, 
arbejdsløshed og de offentlige nedskæringer. Den rammer tilmed i særlig grad de grupper, der i 
forvejen er dårligst stillede, dvs. de lavest lønnede og de dårligst uddannede. Her er kvinderne og 
indvandrerne særlig udsatte. Sammen med de mange unge og med mennesker, der har svært ved at 
leve op til arbejdspladsernes krav, f.eks. på grund af handicaps, nedslidning eller alder.
Vi stræber efter et samfund, hvor det er de menneskelige behov, der styrer produktionen, og ikke 
kapitalens profitønsker. I et sådant samfund vil der være arbejde til alle på betingelser, der er 
tilpasset de enkeltes ydeevne.
På vejen mod dette mål vil vi stadig arbejde for en politik, der bedrer levevilkårene for de dårligst 
stillede befolkningsgrupper. Dette arbejde foregår i alle sektorer af samfundet, men stiller først og 
fremmest krav til den politik, der skal føres på arbejdsmarkedet og boligmarkedet (og forudsætter 
derfor aktivitet i både fagbevægelse og boligbevægelser).
EN BEDRE BOLIGPOLITIK
Det almennyttige byggeri skal fremmes, og der skal sikres gode, billige, sunde boliger til alle, også 
enlige, unge under uddannelse, ældre og handicappede. Boligkvartererne skal være blandede, så 
ingen føler, at de lever i en ghetto. Og spekulation må selvfølgelig fjernes fra ejerboligen, så der er 
lighed mellem ejere og lejere.
Dette kræver, at samfundet opretter en beboerstyret fond, som overtager ansvaret for finansiering og 
byggeri af mindst 40.000 boliger om året. Disse boliger kan så fremkomme enten ved nybyggeri 
eller ved byforbedring, alt efter hvad man skønner bedst for mennesker og ressourcer. Boligernes 
nærmiljø må også gøres menneskevenligt, og man skal via trafikpolitikken gøre alt for at sikre og 
beskytte miljøet.
BEDRE FORHOLD PÅ ARBEJDET
På arbejdsmarkedet vil vi stille krav om produktionsforhold, der forbedrer sundheds- og 
arbejdsmiljøet. Det vil sige, at der må være forbud mod sundhedsskadelige stoffer. Og at tempo og 
arbejdsmiljø, både de fysiske og det psykiske, må tilrettelægges, således, at alle - også de mindre 
stærke - kan trives på arbejdet.
Men vi vil i fagbevægelsen også fortsat arbejde for seks timers arbejdsdag, afvikling af 
deltidsarbejde, længere barselsorlov til kvinder og barselsorlov til mænd samt ret til frihed under 
børns sygdom.
AT FOREBYGGE ER BEDRE END AT HELBREDE
Det forebyggende arbejde skal prioriteres højt i både social- og sundhedssektoren. Derfor skal der 
startes med børnene, når politikken skal formuleres. Sundhedsplejerskeordningen skal gennemføres 
overalt, og der skal være daginstitutionspladser til alle børn, hvor familierne ønsker det. Uanset, 
hvor længe forældrene arbejder, har børnene brug for nogle steder, hvor de kan være i udviklende 
samvær med andre børn og voksne.
Især familier med kun en forsørger skal samfundet ofre opmærksomhed. De enlige mødre og fædre 
- og dermed deres børn -
- er klart en udsat gruppe, og sørger samfundet ikke for at hjælpe dem til uddannelse, arbejde, bolig 
og rimelig økonomi, er der let grobund for dårlige sociale forhold.
ØKONOMISK LIGHED ER MÅLET
Som middel til større økonomisk lighed mellem folk med høje og lave indtægter, folk med store og 
mindre formuer, er skattepolitikken det bedste redskab, der findes i øjeblikket, hvis det vel at mærke 
bruges rigtigt. Vi arbejder derfor for en skattereform, der fjerner alle de urimelige fradrag, som 
systemet i dag tillader dem, der har de bedste indtægter og de største formuer.
Vi vil beskytte og udvide det såkaldte gratisprincip på områder, hvor det fremmer lønarbejdernes 
sociale og sundhedsmæssige situation. De, der i dag er henvist til at leve af indtægtsoverførsler fra 
det offentlige, må have bedret deres indtægter - pensioner, uddannelsesstøtte m.v. - således at de er i 
stand til at opretholde en levestandard på et rimeligt niveau.
Ældre og handicappede skal kunne få den nødvendige hjælp og støtte i deres hjem. Men kan de ikke 
klare sig i hjemmet, skal der være gode plejehjem og beskyttede boliger til dem.
Ventetidsafdelinger på sygehusene skal afskaffes - de er helt uværdige. Hospitaler skal bruges til 
den bedst mulige behandling af mennesker, der har behandling behov. Patienter skal sikres 
indflydelse på og indsigt i deres behandlingsforløb, både på sygehusene og hos de praktiserende 
læger.
Kapitalismens selvmodsigelse
- Vi får flere og flere arbejdsløse
- Vi har fortsat behov for flere boliger - Boligbyggeriet falder fortsat
Årlig fuldført boligbyggeri for hele landet 
1969...49.691
1970...50.582
1971...50.169
1972...50.006
1973...55.566
1974...48.595
1975...35.510
1976...39.218
1977...36.276
1978...34.218
1979...31.064
1980...29.187
Kilde: Danmarks Statistik.
GRUNDLÆGGENDE
PRINCIPPER FOR SF's
ENERGIPOLITIK:
Det første og vigtigste princip for SF er, at energipolitikken skal være under folkelig kontrol. Det 
gælder for hele samfundets funktion og derfor selvfølgelig også for energipolitikken.
Det betyder, at en energiforsyning ikke kan baseres på multinationale olieselskaber og heller ikke 
på nationale, private selskaber.
Vi må følgelig arbejde os væk fra den nuværende situation og hen imod en energiforsyning, der i 
fuldt omfang og i alle led er underlagt det demokratisk, politisk system.
Kravet om folkelig kontrol betyder også, at energiforsyningen ikke kan baseres på uoverskuelig og 
farlig teknologi. Hermed er det udelukket, at atomkraft kan indgå i energiforsyningen, da den netop 
på grund af risiko for helt uoverskuelige ulykker og yderst farligt affald ikke kan undgå at blive 
ekspertstyret.
Energiforsyningen må derimod baseres på ufarlig teknik med størst mulig decentralisering.
For det andet skal energiforsyningen være ressourcebesparende og miljøvenlig. Det drejer sig om at 
bruge så lidt energiråstof som muligt, men til gengæld udnytte det så godt som muligt. Dette krav er 
afgørende, fordi der er begrænsede ressourcer og fordi brug af energiråstoffer altid vil medføre 
forurening. Jo mindre forbrug af energiråstoffer, jo mindre forurening.
For det tredje må energipolitikken sikre størst mulig uafhængighed af andre lande. Både 
forsyningsmæssigt og økonomisk.
Det betyder, at egne ressourcer er særlig vigtige, da de er mere sikre selv i en krisetid.
Det gælder både de vedvarende energikilder og de opbrugelige. Selv om de skulle være dyre at 
udnytte vil belastningen af betalingsbalancen være mindre end ved import, da dansk arbejdskraft vil 
kunne indgå i udvindingen.
For det fjerde må der ved udformningen af energipolitikken tages sociale og fordelingsmæssige 
hensyn.
Det betyder, at der er ret snævre grænser for, hvor meget energipriserne kan variere fra egn til egn.
Det betyder også, at takstpolitik, samt tilskud og afgifter udmærket kan anvendes som 
styringsmidler i energipolitikken, men at det i hvert enkelt tilfælde må sikres, at der ikke af den 
grund kommer uacceptable sociale og fordelingsmæssige konsekvenser.
På mange områder har SF's bevidste kvindepolitiske holdning givet resultater. Vi er da også det 
eneste parti, der er repræsenteret med et flertal af kvinder i Folketinget
VI MENER DET ALVORLIGT DET MED LIGESTILLINGEN
Naturligvis må det være et grundlæggende krav for ligestilling mellem kønnene, at kvinderne får 
mulighed for at frigøre sig fra den traditionelle økonomiske afhængighed af mændene. Der skal 
være lige ret og lige muligheder for uddannelse og arbejde.
Men mindst lige så vigtigt er det at få ændret arbejdsforholdene i hjemmet. Derfor stiller SF et 
hovedkrav om 6 timers arbejdsdag, så både mænd og kvinder kan deltage i husarbejdet og samværet 
med børnene. Og det understøttes af et krav om bedre arbejdsforhold, så ikke al saft og kraft 
alligevel suges ud af os i forbindelse med udearbejdet.
Vi nøjes heller ikke med at kræve længere barselsorlov til kvinder, men også orlov til fædrene, så 
forældrene på skift kan passe barnet det første leveår. For skal der være reel ligestilling, må fædrene 
fra starten have mulighed for at få tæt tilknytning til barnet og opleve den naturlige ansvarsfølelse, 
det giver.
På samme måde kræver vi, at begge forældre skal have mulighed for at tage fri fra arbejde, når 
deres børn er syge.
KØNSKVOTERING - ET VÆSENTLIGT MIDDEL TIL AT OPNÅ REEL LIGESTILLING
For at opnå reel ligestilling må vi have kvinderne ind i de politiske forsamlinger, ind på 
uddannelsesstederne og ind i erhvervslivet (ikke mindst). Derfor arbejder vi i SF for kønskvotering 
overalt i samfundet - og har selv i partiet indført kønskvotering til vore forskellige
forsamlinger. Ja, vi er nok det eneste parti i dagens Danmark, hvor kvindebevægelsens mål og 
nærdemokratiske arbejdsformer overhovedet bliver taget alvorligt.
Det skyldes, at Kvindegrupperne i SF er en del af partiet - ikke som i andre partier et underudvalg - 
og til stadighed drager kvindernes (og dermed ligestillingens) problemer frem til debat i partiets 
arbejde.
Vi var således først med en egentlig kvindepolitik i 70erne og vil også i 80erne prioritere 
kvindespørgsmål højt.
KRAV TIL DAGINSTITUTIONER OG SKOLER
Samfundet og forældrene skal i fællesskab sørge for opdragelse og pasning af børn. Derfor skal der 
være gratis daginstitutioner til alle - og de skal være normeret, så der bliver tid til ordentligt 
pædagogisk arbejde og personlig individuel kontakt med de enkelte børn.
På samme måde må klassekvotienten i skolerne nedsættes, og der skal være fritidshjem i tilknytning 
til alle skoler.
I det hele taget må daginstitutioner og skoler have en fælles målsætning, hvori også ligestilling 
mellem kønnene indgår. Det kræver, at pædagoger i institutioner og skoler ligger i nærheden af 
hinanden.
For børnenes skyld skal institutioner og skoler også fungere i små enheder så nær boligen som 
muligt.
Kønskvotering = Med kønskvotering mener vi, at begge køn skal være sikret ret (men ikke pligt) til 
min. 40 % af alle jobs og hverv i samfundet.
Socialistisk Folkeparti
   
