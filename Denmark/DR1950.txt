RETSFORBUNDET
Er et parti i fremgang
Flere og flere slutter om op Retsforbundet. Ved sidste valg i 1947 fik Retsforbundet 94.000 
stemmer, mere end en fordobling. Ved kommunevalget i 1949 fik Retsforbundet mere end 130.000 
stemmer. Der er mere interesse for Retsforbundets ideer end nogensinde. Ved Retsforbundets 
møder rundt om i landet er der stuvende fuldt Denne fremgang er opstået uden dagspresse og uden 
økonomisk støtte fra folk eller organisationer, der skal pleje særinteresser.
Det er, fordi ideerne er rigtige. Mange ser hen til Retsforbundet som det eneste parti, der kan vise 
vejen ud af det håbløst indviklede økonomiske virvar, landet nu befinder sig i, med restriktioner, 
statsindgreb, rationeringer, tilskudsordninger og skatteplyndring. Et system, som medfører et så 
indviklet kontorstyre, at alting forsinkes og fordyres.
Retsforbundet har de rigtige folk, der med begejstring og idealisme kæmper for et retfærdigt 
samfund. Retsforbundets tilhængere tælles blandt alle samfundslag. Retsforbundet har i øjeblikket 6 
mand i rigsdagen. Hvis man dømmer ud fra resultatet af kommunevalget i 1949, er der ikke noget i 
vejen for, at dette antal kan blive fordoblet, og det vil igen sige, at Retsforbundet på rigsdagen vil 
blive „tungen på vægtskålen" og få en afgørende indflydelse på dansk politik.
Vi vil ikke spå om valgets resultat, men kun give Dem disse oplysninger for at De kan se, at det nu 
mere end nogensinde kan nytte noget at give Retsforbundet Deres stemme. Mange retsstats-folk på 
rigsdagen vil betyde:

1) Hurtig afvikling af restriktionerne. 2) Indskrænkning af den offentlige
administration. 3) Kraftig nedskæring af skatterne. 4) Billigere varer. 5) Stor købekraft. 6) Høj 
beskæftigelse.
 
PARTISTYRE eller FOLKESTYRE 
„Det er ligegyldigt, hvem man stemmer på. Når de selv kommer til fadet, er de ligeglade med 
vælgerne". De kender den udtalelse af folk, der er blevet lede ved politik.
Hvad er det, der sker i dag? Vælgeren får lov til al at sætte et kryds ved et parti — eller ved en 
kandidat udpeget af et parti — og de næste tre eller fire år er vælgeren sat ud af spillet
Hvorfor ikke være med til at arbejde for et virkeligt folkestyre, et styre, hvor kontrollen med 
rigsdagsmændenes virksomhed ligger ude hos vælgerne? Det kan nemlig realiseres
Hvis hele landet gøres til én valgkreds, kan vælgeren stemme på en hvilken som helst kandidat, 
hvor i landet han end er opstillet. Når de valgte rigsdagsmænd i rigsdagen stemmer med vægten af 
del antal stemmer, hvormed han er valgt ind, bliver hver afstemning i rigsdagen en folkeafstemning. 
Og hvis vælgeren har ret til når som helst i rigsdagsperioden al flytte sin stemme fra en 
rigsdagsmand, som svigter vælgerens tillid til ham. til en anden, som har bevaret denne tillid — ja. 
Så kan vælgerne selv kontrollere rigsdagsarbejdet.
Det er det rette folkestyre. Det kaldes også fri valgret, og den fri valgret går Retsforbundet ind for. 
 
KLAR BESKED OM RETSFORBUNDET
ikke tågede teorier — men fremtidens politik
Hvis De til daglig læser en eller flere af de aviser, der udgives af de gamle partier, vil De af det, De 
får at vide om Danmarks Retsforbund, let kunne danne Dem det indtryk, at Retsforbundets politik 
er demagogi, tågede teorier eller hårdkogt gammelliberalisme, kort sagt noget, som ingen 
ansvarsbevidst og politisk vågen vælger bør tage højtideligt. Socialistiske blade kalder os „den 
sorteste reaktion", „det mest asociale parti" o. l.; højreorienterede blade kalder os „rødere end de 
rødeste kommunister", og vore politiske talere benævnes „charlataner" og „mirakelmænd".
 
Hvis De har haft lejlighed til at høre Starcke eller en anden af vore talere, har De måske undret Dem 
over, at det, der blev sagt, i virkeligheden lød meget fornuftigt. Det har måske også forbavset Dem, 
at dette mærkelige parti ved de senere valg har haft en ganske bemærkelsesværdig fremgang, og det 
har måske indgivet Dem nogen tvivl om, hvad De egentlig skal tro og tænke om Retsforbundet.
Retsforbundet har ingen dagspresse, Og det er os derfor umuligt at deltage på lige fod med de 
gamle, partier i den politiske debat.. Vi har kun ringe mulighed for at besvare de hundreder af 
angreb, der rettes imod os. Vi har ingen chance for at korrigere fordrejelser, kort sagt vi har til 
daglig et meget stort handicap i forhold til de andre partier. Når derfor denne beskedne valgavis har 
gjort det muligt for os at henvende os til alle landets vælgere, kan det vel ikke betragtes som 
ubeskedent at anmode Dem om at ofre det, vi skriver, nogle minutters opmærksomhed. Vi har ikke 
benyttet den sparsomme plads til at angribe de andre partier, men vi har ønsket i nogle korte artikler 
at redegøre for Retsforbundets program og for partiets stilling til de mest brændende af dagens 
problemer. Vi har bestræbt os for at lægge vor politik enkelt og klart frem, og det bliver da Deres 
sag at afgøre, om Retsforbundets politik er tågede teorier, eller fremtidens politik.
 
De store Spørgsmål
Som verdenssituationen er, over-skygger de udenrigspolitiske problemer de indenrigspolitiske 
Danmark er ved sin tilslutning til FN, Atlantpagten og Europarådet forpligtet til at bære sin part af 
de solidariske opgaver, men det må indrømmes, at vor indflydelse på verdensbegivenhederne er 
ringe.  Derimod har vi stor indflydelse på de indenrigspolitiske problemer, og nogle af disse har 
sammenhæng med De udenrigspolitiske problemer. Det gælder først og fremmest 
handelspolitikken.
De afspærringer, som staterne har gennemført for at forhindre Deres folk i at handle frit med andre 
nationer, er en væsentlig årsag til spændingerne i verdenspolitikken. Det gælder lige fra told og 
restriktioner til jerntæpper. Derfor er det livsvigtigt, at der hurtigt sker en nedbrydning af 
skrankerne for den mellemfolkelige handel. Det har altid været Retsforbundets politik.
Vi er det eneste parti, som lige.   fra planøkonomiens begyndelse med valutacentralen har 
modarbejdet den ødelæggende udvikling.
Tiden og strømmen gik os længe imod, men i dag er Retsforbundets politik blevet verdenspolitik 
gennem det økonomiske råd og Marshall-organisationen. Handelsminister Krag og den socialistiske 
regering har gjort, hvad den kunne for at modarbejde dette frigørelsesværk, sidst ved forslaget om 
ikke blot at standse liberaliseringen af handelen, men endogså yderligere binde den gennem nye 
bundne lister.
Dette er imod den jævne befolknings interesser, imod Danmarks tilsagn i Paris, ja, imod 
handelsministerens egne løfter. Det er dels ødelæggende for Danmarks anseelse i udlandet, dels for 
regeringens anseelse i indlandet. Danmark er det eneste land i Europa, der påtænker en sådan 
bagvendt politik. Derfor må én ting være sikker efter valget: denne regering må ikke fortsætte.
Retsforbundet, som er det eneste. parti, der hele tiden har kæmpet imod restriktionsvældet, må gå 
stærkt styrket ud af valgkampen.
Den genrejsning af Danmarks ydre værn, som er en følge af FNs aktion i Korea, og Danmarks 
medlemskab af A-pagten, som Retsforbundet havde ønsket lagt ud til vælgernes afgørelse gennem 
en folkeafstemning, vil koste penge. Retsforbundet mener, at det ved sparsommelighed på de 
offentlige budgetter kan ske uden skatteforhøjelsen Som et eksempel har vi anført, at der siden 
valutacentralen er blevet ansat 60.000 flere personer i offentlig tjeneste udover hvad 
befolkningstilvæksten retfærdiggør. Da hver vel koster ca. 10.000 kr. om året, drejer det sig alene 
på denne post om 600 millioner om året, der vil kunne spares, det dobbelte af hvad genrejsningen af 
værnet vil koste.
Hvorledes skatterne kan afvikles
En populær forklaring på grundskyld
Gennem 30 år har Retsforbundet kæmpet mod det stigende skattetryk, som i de sidste år er steget 
med så fantastisk en hastighed, at skatterne nu udgør gennemsnitlig 4000 kr. pr. familie om året. I 
de sidste par år har også andre politiske partier talt imod de høje skatter, men et er at protestere 
imod dem, et andet er at anvise muligheder for at fjerne skattetrykket.
Synes De ikke, at det ville være en dejlig tanke, om vi kunne blive fri for skatter, told, 
forbrugsafgifter o. s. v., så vi hver for sig kunne, beholde det fulde udbytte af vort arbejde og i 
stedet lade staten få de værdier, som samfundet selv skaber. Naturligvis synes De det, men De vil 
spørge, hvordan det kan lade sig gøre. Hvor skal pengene til statens virksomhed komme fra? Lad os 
prøve at se lidt nærmere på denne sag!
Samtidig med at samfundet udvikler sig, samtidig med at der bygges veje, anlægges jernbaner, 
opføres skoler  o.  s.  v.  Stiger landets jordværdi som en direkte følge heraf. De kender selv de 
fantastiske stigninger, der kan opstå ved anlægget af en jernbane eller ved en bys vækst. Hvad ville 
være naturligere end at lade denne værdistigning, som ikke skyldes enkelte menneskers arbejde, 
betale vejene, jernbanerne, skolerne o. s. v. I dag er det lige omvendt; gennem vore skatter betaler vi 
alle sammen jernbanerne, vejene og skolerne, medens stigningen i jordens værdi tilfalder. den lille 
del af landets befolkning, der ejer jorden. Dette forhold er så meget mere urimeligt, som der ikke 
ligger produktion bag denne værdistigning.
Men hvordan kan det ændres? Det kan ændres ved at indføre fuld grundskyld. Er grundskyld da 
ikke et uartigt ord, og betyder det ikke, at vi bare skal betale en ny skat, så folk må flytte fra hus og 
hjem? Lad os med det samme rette denne misforståelse.  Folk, der ejer jord, betaler allerede i dag 
fuld grundskyld. De betaler den blot ikke til samfundet, men til private prioritetshavere, bl. a. 
gennem kreditforeninger og andre låneinstitutioner. Det Retsforbundet vil er at gøre os alle — hele 
samfundet — til den eneste prioritetshaver i landets jord. Det vil i realiteten sige, at førsteprioriteten 
skal forrentes til samfundet. Der bliver ikke tale om afdrag. Prioritetens størrelse bliver afhængig af 
jordens værdi til enhver tid, således at grundejerne ikke som i dag kan indkassere en 
grundstigningsgevinst, som ikke skyldes egen indsats.
Retsforbundet råder over planer, hvorefter denne nyordning kan gennemføres, således at de 
nuværende skødehavere holdes skadesløse gennem en formueafgift på 1 % om året i 25 år. De 
samtidig opnåede skattelettelser vil for formueejerne opveje denne afgift.  For alt produktivt arbejde 
vil reformen betyde en vældig fordel.
De beløb, der indkommer gennem grundskylden, skal benyttes til at afvikle skatterne på  arbejde og 
forbrug. Når vi samtidig gradvis gennemfører frihandel, vil varerne gøres billigere, og forbruget — 
og dermed beskæftigelsen — vil stige. Administrationen kan indskrænkes; herved kan yderligere 
skatter ophæves, og arbejdskraften overflyttes til produktionen. Købekraften og den almindelige 
velstand stiger.
Dette er vejen til et sundt samfund, og det er den eneste vej, der skaber mulighed for at fjerne det 
knugende skattetryk.
 
Forsvarsspørgsmålet
-et par ord om partidisciplin
Det ligger i selve ordet Retsforbundet, at vi vil bygge et samfund på rettens grundlag; At værne 
retten er derfor en naturlig statsopgave. Vi skal have et indre retsværn — politi og domstole — til 
værn mod indre retskrænkelser, og vi skal have et ydre retsværn imod krænkelse af landets frihed 
og selvstændighed. Det ydre værn kan variere fra at være et grænseværn af politimæssig karakter til 
et meget stærkt militært forsvarsberedskab.
Man tvinger ikke mennesker til at blive politibetjente eller dommere; man ansætter dem og betaler 
dem en rimelig løn for deres arbejde. Retsforbundet finder det lige så urimeligt at tvinge mennesker 
til at være soldater. Det er en alvorlig krænkelse af den personlige frihed, og der er noget direkte 
inkonsekvent i at tvinge folk til at forsvare deres frihed. Retsforbundet er derfor tilhænger af 
frivillig og lønnet værnetjeneste. Alt dette er Retsforbundets medlemmer enige om.
Men om karakteren og omfanget af landets ydre værn kan og skal de enkelte retsstatskvinder og -
mænd efter bedste overbevisning have deres egen mening. Den truende udenrigspolitiske situation 
kan have ændret manges syn på forsvarsspørgsmålet, men man må ikke vente, at alle retsstatsfolk 
skal have samme mening om forsvarets størrelse, våbnenes art, kort sagt om, hvor mange millioner 
der skal bruges, og hvortil de skal bruges. Ligesom ved afgørelsen om atlantpagten vil vi have lov 
til at have hver sin mening. Vi ønsker ikke at skabe en kunstig partifront på et spørgsmål, som ikke 
kan eller må gøres til et partispørgsmål.
Nøjagtig den samme uenighed gør sig gældende i de gamle partiers medlemskreds, men udadtil har 
man skabt et partistandpunkt, der er unaturligt og ensrettet. . Vi ved, at de gamle partier vil håne os, 
angribe os og forsøge at latterliggøre os, fordi vi erkender at vi er uenige om dette spørgsmål, men 
vi tror, at også kampen mod partidisciplinen er der en stadig voksende forståelse for Retsforbundets 
synspunkter.
 
Statens fingre væk fra erhvervslivet!
 
Billigere varer til forbrugerne

Danmarks naturlige muligheder skal udnyttes. Vor enestående beliggenhed, hvor ingen bondegård 
eller andet produktionssted har mere end en times kørsel til nærmeste havn, gør det muligt at få 
råvarer udefra leveret til samme pris og i visse tilfælde endog billigere, end i selve de lande, hvor 
råstofferne kommer fra. Danmark har således bedre betingelser som industriland end de fleste andre 
lande, og vi er da også konkurrencedygtige på de fleste områder.  Danmark har forholdsvis mere 
jord under plov end noget andet land, og vi avler mere pr, arealenhed. Vi har en dygtig og energisk, 
veluddannet befolkning, som både kan og vil producere, når bare de kan få lov til det, men landet 
plages af teoretikere og planøkonomer, som vil regulere og kontrollere. Disse får støtte af 
helsocialister, som tror, at det er meget bedre, at staten overtager hele produktionen og 
producenterne med, og halvsocialister, som tror, at staten skal overtage de væsentlige produktioner 
og i øvrigt kontrollere alt, eller kvartsocialister, som mener, at der i ny og næ skal kontrol, og at 
staten helst skal drive visse af landets funktioner.
Kun Retsforbundet står ene om at kræve uvedkommende fingre væk fra produktionen, således at det 
bliver husmødre og andre købere, der igennem deres efterspørgsel bestemmer hvad der skal 
produceres og indkøbes til landet.
Under frie forhold gælder de forskellige propaganda-slagord så som: „Skal Danmark være 
losseplads for billige udenlandske varer?" ikke, længere. Denne propaganda er i reglen inspireret og 
betalt af dårligt ledede danske virksomheder, som foretrækker en sovepude frem for at anstrenge sig 
for at rationalisere og modernisere driften, og som ved hjælp af trusler om arbejdsløshed får 
industriarbejdere til at støtte kravet om importbegrænsende midler. I ly af disse opstår truster, 
monopoler og prisaftaler, som igen fremkalder krav om priskontrol.
Retsforbundet går imod privilegier og handelsspærringer. Herved spares alle de unødige 
administrationsomkostninger, som fordyrer omsætningen til skade for forbrugeren, og 
priskontrollen gøres overflødig.
Sammen med en dygtig handelsstand kan billig transport berige landet. Billig transport nedbringer 
spændvidden mellem den pris, producenterne får, og den pris køberen skal betale, hvilket giver 
højere købekraft.
Det er særlig landbruget og andre eksporterhverv, dette har betydning for. De har ingen 
pristalsregulering til at udjævne, men må i normale tider affinde sig med den pris, som gælder på 
verdensmarkedet påløbende omkostninger. Yderligere forhøjelser af motorafgiften går også i særlig 
grad ud over landbruget, fordi det er på landet de store afstande er og det store transportbehov 
findes. Retsforbundet går imod alle forslag om forhøjelser af benzin og motorafgifter, der ikke må 
opkræves i med større beløb end det, der anvendes til vejformål;
Det er den bundne ufrie handel, der skaber valutaproblemer. Under fri handel vil Danmarks 
eksportvarer blive solgt, hvor den højeste pris kan opnås, og importvarerne blive købt, hvor og når 
de er billigst — hvilket er den eneste farbare vej både på kort og langt sigt til opnåelse af 
valutabalance.
 
Socialforsorg
Vi vil ikke fordele fattigdommen, vi vil afskaffe den
Den voldsomme agitation, der føres mod Retsforbundet, specielt i den socialdemokratiske presse, 
får mig til at svare på spørgsmålet om Retsforbundets stilling til den sociale lovgivning. 
Retsforbundet har aldrig stemt mod nogen lov, der virkelig har haft til formål at hjælpe de dårligst 
stillede i samfundet. Nok er vi i forreste linie imod skatteplyndringen, men det vil dog være for 
horribelt at påbegynde skatteafviklingen ved at være karrige overfor medborgere, der i forvejen har 
det mere end ringe nok. Retsforbundet har stemt for hver eneste foranstaltning, der skulle komme 
gamle, syge, invalider og/arbejdsløse til gode.
Retsforbundet har aldrig søgt at købe stemmer ved at spekulere i fattigdom. Det er nemlig bedre at 
afskaffe fattigdom ved gennem lovgivning at forhindre den enkelte mand eller enkelte grupper af 
befolkningen i at berige sig på andres bekostning. Det nuværende system, hvor man ved hjælp af 
store skatter forsøger at råde bod på den sociale uret, virker ikke efter sin hensigt. De, der 
uretmæssigt har beriget sig, har hidtil kunnet overvælte skatterne på varepriserne, og således på den 
arbejdende befolkning, som i forvejen betaler rigelig i skat

Vil Retsforbundet afskaffe aldersrenten? Nej, jeg kan oplyse, at Retsforbundets rigsdagsgruppe har 
udarbejdet et forslag til en folkepensionering, der bl. a. viser, at enhver vil kunne oppebære en 
pension på størrelse med den nuværende aldersrente, ved blot at indbetale 2 kr. om ugen. Den 
nuværende ordning koster skatteyderne betydeligt mere, da administrationen er urimeligt dyr. Men 
så længe de nugældende samfundstilstande opretholdes, vil Retsforbundet naturligvis bevare 
aldersrenten. Aldersrente. eller i det hele taget understøttelser, er kun en ussel erstatning til 
mennesker, der er blevet berøvet en alt for stor part af arbejdsudbyttet gennem alle livets arbejdsår. 
Lad os aldrig ved diskussion af understøttelser lade opmærksomheden blive afledet fra 
fattigdommens egentlige årsager. De fattige har intet at takke staten for, og regering og rigsdag intet 
at prale af. De fattige betaler selv både eget underhold og holder liv i monopolister samt en 
tusindtallig hær af overflødige embedsmænd.
Retsforbundet vil fortsat bevillige understøttelser, men vil ikke af denne grund glemme del endnu 
vigtigere, nemlig at fjerne årsagerne til fattigdommen. Derfor vil jeg, som arbejder, anbefale liste E 
på valgdagen.


